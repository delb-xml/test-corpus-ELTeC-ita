<?xml version="1.0" encoding="UTF-8"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0"
     xmlns:e="http://distantreading.net/eltec/ns"
     xml:id="IT19221"
     xml:lang="IT">
   <teiHeader>
      <fileDesc>
         <titleStmt>
            <title>Il Dio Dei Viventi : edizion ELTeC</title>
            <author ref="https://viaf.org/viaf/24615920">Deledda, Grazia Cosima Damiana (1871-1936)</author>
            <respStmt>
               <resp>Editor</resp>
               <name>Ciotti, Fabio</name>
            </respStmt>
         </titleStmt>
         <extent>
            <measure unit="words">41494</measure>
         </extent>
         <publicationStmt>
            <publisher ref="https://distant-reading.net">COST Action "Distant
                                        Reading for European Literary History" (CA16204)</publisher>
            <distributor ref="https://zenodo.org/communities/eltec/">Zenodo.org</distributor>
            <date when="2019-11-14"/>
            <availability>
               <licence target="https://creativecommons.org/licenses/by/4.0/"/>
            </availability>
            <ref type="doi" target="https://doi.org/10.5281/zenodo.3462435"/>
            <!--Published as part of ELTeC : -->
         </publicationStmt>
         <sourceDesc>
            <bibl type="digitalSource">
               <ref target="https://www.liberliber.it/online/autori/autori-d/grazia-deledda/il-dio-dei-viventi/"> TXT version downloaded on <date>05-07-2020</date>
               </ref>
            </bibl>
            <bibl type="printSource">
               <title>Il Dio Dei Viventi</title>
               <author>Grazia Deledda</author>
               <respStmt>
                  <resp>Editor</resp>
                  <name>Treves, Emilio</name>
               </respStmt>
               <pubPlace>Milano</pubPlace>
               <publisher>Fratelli Treves editori</publisher>
               <date>1922</date>
            </bibl>
         </sourceDesc>
      </fileDesc>
      <encodingDesc n="eltec-1">
         <p>Downoloaded from www.liberliber.it </p>
      </encodingDesc>
      <profileDesc>
         <langUsage>
            <language ident="it" usage="100"> Italiano&gt;</language>
         </langUsage>
         <textDesc>
            <e:authorGender key="F"/>
            <e:size key="short"/>
            <e:reprintCount key="high"/>
            <e:timeSlot key="T4"/>
         </textDesc>
      </profileDesc>
      <revisionDesc>
         <change when="2022-02-03"> Revision in ELTeC format:Parolari, Marco
                        </change>
      </revisionDesc>
   </teiHeader>
   <text>
      <front>
         <div type="titlepage">
            <p>GRAZIA DELEDDA</p>
            <p>Il Dio dei viventi</p>
            <p>ROMANZO</p>
            <p>MILANO</p>
            <p>FRATELLI TREVES, EDITORI</p>
            <p>1922</p>
            <p>IL DIO DEI VIVENTI</p>
         </div>
         <div type="liminal">
            <quote>
               <p> Iddio non è Dio dei morti, ma Dio dei viventi.</p>
               <p> MARCO, XII.</p>
            </quote>
         </div>
      </front>
      <body>
         <div type="chapter">
            <head>I</head>
            <p> Le cose erano andate come la famiglia Barcai sperava. Il
                                        fratello maggiore, Basilio, scapolo ma padre di un figlio
                                        illegittimo, era morto senza lasciare testamento. Così i
                                        suoi beni tornavano al fratello minore Zebedeo; il
                                        patrimonio Barcai si ricomponeva come ai tempi del vecchio
                                        nonno il quale aveva costretto due suoi figliuoli a farsi
                                        preti e una figlia a non prendere marito perchè i suoi beni
                                        non andassero divisi.</p>
            <p> E la tradizione prometteva di continuare perché Zebedeo non
                                        aveva che un figlio e la gente diceva che quel figlio era
                                        rimasto unico per volontà dei genitori nella speranza
                                        appunto che lo zio morisse scapolo.</p>
            <p> Le cose erano dunque andate come si prevedeva e la gente, data
                                        la tradizione dei Barcai, non si meravigliava della poca
                                        coscienza di Basilio, il quale non aveva lasciato nulla al
                                        figlio, e che d'altronde era morto d'improvviso d'un male al
                                        cuore da lui sempre trascurato.</p>
            <p> Nonostante l'eredità la sua morte aveva impressionato
                                        profondamente il fratello, col quale si amavano sempre come
                                        da bambini e si aiutavano negli affari e nelle vicende della
                                        vita. Abitavano la stessa casa divisa in due parti eguali
                                        col cortile in comune: una parente povera faceva i servizi a
                                        Basilio e poichè era molto vecchia la moglie di Zebedeo
                                        l'aiutava.</p>
            <p> La sera dopo il funerale Zebedeo uscì di casa tutto
                                        incappucciato e andò dall'amica del fratello.</p>
            <p> Il suo pensiero fisso era di aiutare in qualche modo lei e il
                                        ragazzo: la sua coscienza glielo imponeva nettamente.</p>
            <p> La donna abitava non troppo distante, in una casetta di
                                        proprietà del morto: anzi Zebedeo ricordava che la relazione
                                        peccaminosa era nata appunto dal fatto che lei e il marito,
                                        fabbro ferraio, tenevano da molti anni la casa in affitto;
                                        un giorno l'uomo decise di andare in America in cerca di
                                        fortuna e durante la sua assenza la moglie si consolò col
                                        padrone di casa.</p>
            <p> Avvertito da lettere anonime il fabbro era tornato col proposito
                                        di spaccare la testa col suo martello ai due amanti; ma in
                                        viaggio lo aveva colto una paralisi alle gambe; la gente
                                        diceva per opera d'una malia della moglie.</p>
            <p> Il fatto sta ch'egli s'era fermato nel paese di sbarco dove con
                                        l'aiuto dei quattrini portati dall'America aveva aperto un
                                        negozio di ferramenta che gli rendeva molto.</p>
            <p> Di tanto in tanto scriveva lettere violente alla moglie
                                        minacciando di ucciderla, poi non si faceva più vivo.</p>
            <milestone unit="section"/>
            <p>*</p>
            <p> Zebedeo pensava a tutte queste cose camminando rasente i muri
                                        per non farsi riconoscere dai pochi passanti. La notte era
                                        chiara, illuminata da una vivissima luna: quando
                                        attraversava qualche spazio libero egli vedeva la sua ombra
                                        disegnarsi sul terreno con contorni nettissimi come una
                                        figura dipinta in nero, una figura diabolica, con quel
                                        profilo del cappuccio del cappotto corto stretto alla vita,
                                        le gambe lunghe chiuse dalle ghette di lana.</p>
            <p> Le sue scarpe erano pesanti; tuttavia egli camminava lieve,
                                        agilissimo com'era, tutto muscoli e nervi; se nemici
                                        l'avessero assalito si sentiva capace di difendersi con le
                                        sue sole mani afferrandoli e atterrandoli in gruppo. Ma egli
                                        non aveva nemici e nessuno pensava ad assalirlo in quella
                                        mite notte di aprile.</p>
            <p> Eppure aggrottava le sopracciglia e stringeva i pugni
                                        istintivamente come se un pericolo occulto lo minacciasse.
                                        Pensava alla morte del fratello: ecco, uno se ne va
                                        tranquillo per la sua strada sicuro di sè e degli altri e
                                        allo svolto un fantasma lo aspetta, gli dà un colpo, lo fa
                                        stramazzare.</p>
            <p> Il suo viso era così corrucciato e scuro fra il nero della barba
                                        e dei capelli che la donna venutagli ad aprire provò un
                                        senso di paura: o almeno lo finse.</p>
            <p> Tuttavia lo fece entrare subito con premura silenziosa, e con
                                        voce turbata lo invitò a sedere.</p>
            <p> Egli sedette, rigido con le grandi mani nere sulle
                                        ginocchia.</p>
            <p> Il fuoco era ancora acceso nel camino e un certo senso di
                                        benessere si avvertiva intorno, in quella cucina pulita ove
                                        ogni oggetto era a posto e la tavola lavata sembrava nuova.
                                        Una sedia, bassa accanto al focolare aspettava un visitatore
                                        che non doveva arrivare mai più; e poichè Zebedeo s'era
                                        seduto lontano dal camino quasi avesse paura, o sdegno della
                                        luce e del calore del fuoco, i grandi occhi neri della donna
                                        corsero a quella sedia vuota subito illuminandosi di
                                        lagrime: il suo viso però non si scompose, sottile acuto,
                                        con qualche cosa che ricordava a Zebedeo la faccia della
                                        faina.</p>
            <p> Egli la guardava in silenzio. Tu non mi imbrogli con le tue
                                        lagrime, pensava, osservando ch'ella era vestita
                                        completamente di nero come una vedova, con un giubbettino
                                        che dava risalto alle forme procaci del seno.</p>
            <p> — E il ragazzo? — domandò poi bruscamente.</p>
            <p> — È già a letto: non sta molto bene.</p>
            <p> — Cos'ha? — egli insistè con premura esagerata. — Se sta male
                                        devi curarlo. Chiama il dottore. Il dottore è obbligato a
                                        venire, quel mangia tutto, che lo possano ammazzare entro
                                        otto giorni.</p>
            <p> La sua voce era squillante sebbene egli parlasse a denti stretti
                                        scandendo le parole, con pause profonde fra un periodo e
                                        l'altro, come suonasse una campana e per il primo desse
                                        ascolto ai rintocchi.</p>
            <p> Anche il suo sdegno contro il dottore era ostentato: la donna
                                        ebbe un fugace sorriso cattivo.</p>
            <p> — Non occorrerà, il dottore, che il fuoco lo bruci, — disse
                                        anche lei con accento di malevolenza; — a me non garbano le
                                        sue visite, e ne faccio sempre a meno. Il ragazzo lo curo da
                                        me, quando occorre; chi è che non sa curare un ragazzo? E
                                        anche un grande, se occorre. Se....</p>
            <p> “Se Basilio si fosse confidato con me, se fosse stato qui al
                                        momento del male forse lo avrei salvato” voleva dire, ma non
                                        lo disse: aveva un certo pudore a pronunciare quel nome
                                        davanti a Zebedeo e anche lui d'altronde pareva volesse
                                        evitare di ricordarlo.</p>
            <p> — Il ragazzo studia? L'ho veduto un giorno che tornava di scuola
                                        e continuava a leggere per strada. Ha due occhi neri che
                                        parlano e ridono da soli.</p>
            <p> — Il ragazzo studia, — ella confermò con voce bassa, e sorda; e
                                        sospirò profondamente. — Povero Salvatore! Mamma, mi dice
                                        sempre, quando ero nella culla tu mi cantavi una canzone che
                                        diceva: cresci e diventa studente, gioiello mio, che la tua
                                        fama si spanda dalla Corte di Roma alla Corte di Spagna.
                                        Ecco perchè mi sono messo in mente di studiare e diventare
                                        dottore.</p>
            <p> Ella si piegava e si dondolava un poco quasi stesse ancora a
                                        cullare il suo bambino; ma si raddrizzò ostile nel sentire
                                        le parole di Zebedeo.</p>
            <p> — Il mio Bellia invece non ha voluto sentirne, di studiare;
                                        fatta la terza disse: basta oh adesso, anche se mi mandate a
                                        scuola io me ne vado nel podere e mi metto a zappare.</p>
            <p> — Il tuo Bellia ha ragione: che se ne fa dello studio lui che ha
                                        tanta roba a cui badare?</p>
            <p> Richiamato allo scopo per cui era venuto, l'uomo aggrottò le
                                        ciglia e chiuse un po' gli occhi come per guardare dentro sè
                                        stesso e ascoltare meglio la sua coscienza: e si fece forza
                                        per pronunziare finalmente il nome del fratello.</p>
            <p> — Lia, — disse con tristezza — tu sai che Basilio non ha
                                        lasciato nessuno scritto. Abbiamo cercato da per tutto
                                        inutilmente: indosso non aveva nulla o nulla si è trovato a
                                        casa. A te, Lia, non ha mai consegnato qualche carta?</p>
            <p> — A me nulla, Zebedeo, ma mi diceva sempre, fino alla vigilia
                                        della sua morte, che avrebbe provveduto a me e al ragazzo
                                        come fossimo legati a lui dalla legge.</p>
            <p> — Lia, — egli riprese dopo un momento di silenzio, — mi hanno
                                        riferito che tu oggi saputo che non si è trovato nessuno
                                        scritto, ti sei buttata per terra strappandoti i capelli, e
                                        che gridavi chiedendo giustizia a Dio; gridavi in modo che
                                        una vera folla si è accumulata intorno a casa tua e molti
                                        volevano fare una colletta per il tuo Salvatore. Idioti e
                                        mendicanti lebbrosi che essi sono, — egli ringhiò ancora
                                        sdegnato, — che credono essi? Che i Barcai non abbiano
                                        un'anima e un onore?</p>
            <p> La donna ascoltava intensamente; i suoi occhi si facevano più
                                        vivi, il suo viso più acuto; e pareva guatasse nell'ombra
                                        fissando l'uomo come una preda.</p>
            <p> — Chi ti ha raccontato tutto questo esagerava, Zebedeo. C'è
                                        sempre gente che prende gusto e seminare zizzania. Io
                                        piangevo, è vero, ed è da tre giorni che piango; ma piango
                                        lui, non la sua roba. Egli non tornerà più qui, questo solo
                                        mi fa urlare, per il resto c'è Dio. Per allevare mio figlio
                                        e farne un uomo basto io sola con le mie braccia. Andrò a
                                        spaccare pietre se occorre ma nulla mancherà alla mia
                                        creatura. Per il resto c'è Dio, — ripetè; e le sue parole
                                        avevano qualche cosa di nascosto, di misterioso.</p>
            <p> — Che cosa vuoi dire con questo?</p>
            <p> — Che Dio vede tutto. Se Basilio ha creduto di far così, vuol
                                        dire che Dio voleva castigarmi per mezzo suo. Tu hai
                                        peccato, mi dice, e tu alleverai il figlio della colpa fra
                                        il dolore e la povertà. Dio è giusto; è la giustizia
                                        stessa.</p>
            <p> — Tu non mancherai di nulla. La casa ce l'hai, le provviste non
                                        ti mancheranno. Se tuo figlio non potrà diventare maestro o
                                        dottore diventerà contadino o pastore; ma nulla ti
                                        mancherà.</p>
            <p> — Se Basilio fosse vissuto mio figlio non diventava nè contadino
                                        nè pastore, — ella disse con fierezza; e subito Zebedeo
                                        intese ch'ella pretendeva si facesse continuare a studiare
                                        il ragazzo; ma egli aveva ben altre idee e in fondo era
                                        geloso dell'intelligenza e delle buone disposizioni del
                                        piccolo Salvatore: perchè Salvatore doveva diventare un
                                        dottore mentre Bellia rimaneva un contadino?</p>
            <p> Lì per lì non seppe dunque rispondere sebbene sentisse lo
                                        sguardo di Lia penetrargli fino all'anima: e aveva
                                        l'impressione che ella gli leggesse nel pensiero e
                                        indovinasse tutto di lui: ma lui non era un uomo debole e
                                        quello che voleva voleva. Riprese:</p>
            <p> — Io non so che intenzioni avesse Basilio riguardo al ragazzo;
                                        non me ne parlò mai. Eravamo molto legati, molto fratelli,
                                        ma riguardo ai suoi fatti intimi era molto chiuso. So però
                                        una cosa: che egli non amava la gente che va fuori del
                                        paese. Diceva: se Dio ci ha fatto nascere in questo posto
                                        vuol dire che dobbiamo viverci; più si sta raccolti in una
                                        casa o in un ovile più si sta bene e tranquilli. Era un uomo
                                        di senno, Basilio.</p>
            <p> — Era un uomo di senno — confermò la donna: — ma a me diceva che
                                        non bisogna farsi padroni della volontà altrui. Dio ci ha
                                        messo in un posto, sì: ma se uno vuole camminare e andar
                                        lontano è segno che Dio comanda così. Gesù e gli apostoli
                                        sono andati lontano, fino al mare e fino a Roma; ed erano
                                        chi erano.</p>
            <p> L'uomo parve colpito da questa osservazione; subito però scosse
                                        la testa con evidente sdegno: che forse la donna voleva
                                        paragonare suo figlio a Gesù o ad alcuno degli apostoli?</p>
            <p> — Quanti anni ha adesso tuo figlio? — domandò brusco.</p>
            <p> — Mio figlio compie adesso dieci anni, il Signore lo benedica e
                                        lo faccia arrivare a cento.</p>
            <p> — Non avrebbe intenzione di farsi prete?</p>
            <p> Nonostante il suo dolore la donna ebbe un lieve riso
                                        sincero.</p>
            <p> — Mio figlio è religioso, ma i suoi occhi non dicono no in
                                        verità ch'egli pensi a farsi prete.</p>
            <p> — Eppure è l'unico posto buono, per un uomo, — egli disse
                                        convinto. — Mi fossi fatto prete, io. Vivevo bene in questo
                                        mondo e salvavo l'anima mia per l'altro.</p>
            <p> — E chi ti impedisce di viver bene e di salvarti l'anima? Non
                                        dispero di salvarla io, che ho peccato e dato scandalo, e
                                        pensi di perderla tu? Che hai fatto di male? Delitti non ne
                                        hai commesso, e neppure ti sei preso la roba altrui.</p>
            <p> Ella lo fissava; ma pareva più che altro vivamente curiosa di
                                        sapere in che egli poteva peccare.</p>
            <p> Egli disse fra l'aspro e l'umile:</p>
            <p> — Siamo tutti soggetti all'errore e quello che non s'è fatto
                                        finora si può fare in avvenire. E non tutti i peccati
                                        consistono nel rubare.</p>
            <p> — Questo è vero; e puoi portarmi l'esempio del tuo stesso
                                        fratello. Era un uomo saggio eppure peccò. Dio lo perdonerà
                                        per le sue buone intenzioni poichè dopo tutto se egli non ha
                                        potuto saldare il suo conto in vita è perchè c'era ostacolo.
                                        Tante volte noi pecchiamo contro la nostra volontà. Egli
                                        stesso lo diceva. Del resto egli viveva con me come fossi la
                                        sua moglie legittima e Dio lo avrà perdonato, lo sento nel
                                        profondo dell'anima.</p>
            <p> E d'un tratto ella piegò la testa profondamente come stroncata
                                        dai ricordi e dalla pena, e pianse forte.</p>
            <p> Ogni parola di lei era una frecciata per Zebedeo, e quel pianto
                                        invece di commuoverlo lo irritò: credeva di capire le
                                        allusioni di lei sempre tese allo stesso scopo; che cioè i
                                        parenti di Basilio la escludessero dall'eredità nonostante
                                        le disposizioni del morto; ma era un uomo di coscienza, lui,
                                        e voleva chiarire le cose.</p>
            <p> — Sono un uomo di coscienza, Lia — disse con calma; — e ti
                                        ripeto che non aggraverò i peccati di Basilio davanti al
                                        Signore. Sono qui per questo. Ascoltami: è inutile
                                        continuare con chiacchiere vane. Appena passato il primo
                                        grande dolore per la morte di Basilio tutti noi abbiamo
                                        pensato subito a te e al ragazzo animati dalle migliori
                                        intenzioni. Mia moglie sopratutto si preoccupava di questo;
                                        ma poi vennero a riferirci della tua scena, dei tuoi gridi,
                                        delle tue accuse, e i parenti tutti ti divennero ostili.
                                        Lasciamola quale nemica che è, — dissero. Vuoi sapere una
                                        cosa, Lia? Io sono venuto qui stasera di nascosto a insaputa
                                        della mia famiglia; e sono qui per dirti: Lia, fa il tuo
                                        dovere; rimani a casa tua a fare le tue faccende e non
                                        chiacchierare non dare ascolto nè soddisfazione ai vicini ed
                                        ai lontani. Io penserò e provvederò a te ed a tuo figlio;
                                        vedrai che sarai contenta. Che vuoi fare altrimenti? una
                                        lite non puoi intentarla; è meglio quindi che tu accetti la
                                        mia buona volontà.</p>
            <p> La donna. piangeva.</p>
            <p> — Non m'importa di nulla, — disse con voce cavernosa; — nessun
                                        bene del mondo può compensarmi del bene perduto.</p>
            <milestone unit="section"/>
            <p>*</p>
            <p> Zebedeo s'alzò un poco infastidito. Nel venire da Lia egli s'era
                                        aspettato urli improperi e maledizioni; nel vederla così
                                        piegata e rassegnata al suo destino provava un certo
                                        malessere; l'avrebbe preferita violenta e accusatrice; ma la
                                        sapeva già, sebbene la conoscesse poco, donna lusinghiera e
                                        finta, di modi insinuanti; giusto per questo aveva
                                        abbindolato il povero Basilio.</p>
            <p> Dritto davanti a lei con una mano appoggiata aperta sulla tavola
                                        la guardava dall'alto aspettando che ella finisse i suoi
                                        lamenti.</p>
            <p> — Coraggio, — disse infine, come le facesse le sue condoglianze.
                                        — Siamo nati per soffrire. E anch'io non dovrei continuare a
                                        piangere? Era mio fratello, dopo tutto. Il tempo guarirà il
                                        nostro dolore. Addio.</p>
            <p> S'avviò senza porgerle la mano. Ella si alzò di scatto e vide
                                        che egli aveva lasciato sulla tavola un biglietto da cento
                                        lire: e sulle prime ebbe voglia di afferrare il foglio e
                                        buttarglielo dietro; poi tremò e si irrigidì in pari tempo
                                        come un cavallo frenato e raggiunse a lunghi passi l'uomo
                                        fin sulla porta salutandolo umilmente.</p>
            <p> Ma quando fu sola prese il biglietto e lo spiegò fra tutte e due
                                        le mani guardandolo come per esaminare se era buono; e
                                        subito dopo sollevò e scosse le braccia in direzione della
                                        porta maledicendo l'uomo e tutta la sua generazione.</p>
            <milestone unit="section"/>
            <p>*</p>
            <p> E Zebedeo, di fuori, sentiva ch'ella faceva così e aveva un po'
                                        di paura perchè infine, pensava, Salvatore era figlio di
                                        Basilio e aveva diritto naturale, se non per legge,
                                        all'eredità.</p>
            <p> Dio dispone così. Ma il mondo ha quasi sempre più ragione di
                                        Dio; il mondo non permette che un figlio illegittimo prenda
                                        l'eredità paterna, e dopo tutto le leggi sono fatte da
                                        uomini saggi che forse e senza forse sono inspirati da
                                        Dio.</p>
            <p> Se la legge dispone così vuol dire che un certo castigo deve
                                        pesare sul figlio del peccato. Questo poi l'ha detto proprio
                                        Dio che i figli devono scontare le colpe dei genitori.</p>
            <p> — Noi camminiamo guidati da Lui, se Lui vuole che io faccia così
                                        è segno che devo far così.</p>
            <p> Ma intanto aveva paura della maledizione della donna ed anche
                                        delle sue fattucchierie. Sapeva per esempio che in quegli
                                        ultimi tempi per quanto lei adesso mostrasse tanto dolore
                                        non correvano più buonissimi rapporti fra lei e Basilio; ed
                                        essa gli augurava del male: forse lo aveva fatto morire
                                        lei.</p>
            <p> Che vada dunque al diavolo anche lei. Ed egli fece le fiche per
                                        scongiurare il malaugurio, ma guardava per terra e gli
                                        pareva che di tanto in tanto il terreno si spaccasse per
                                        lasciar intravedere una misteriosa profondità d'acqua e di
                                        fuoco. Erano pezzetti di vetro che scintillavano alla
                                        luna.</p>
            <milestone unit="section"/>
            <p>*</p>
            <p> Finalmente le visite di condoglianze erano terminate e le donne
                                        si affaccendavano a rimettere in ordine la casa.</p>
            <p> La serva, una ragazza che rassomigliava a Lia ma molto giù
                                        giovane e acerba, aveva riacceso il fuoco e rimesso la
                                        caffettiera a bollire, sapendo che questo era il maggior
                                        conforto delle sue padrone e anche suo: e pensava con
                                        sollievo che finalmente il padrone anziano se ne sarebbe
                                        andato in campagna come già se n'era andato il padrone
                                        piccolo.</p>
            <p> Erano autoritari e pretensiosi, gli uomini, quando stavano in
                                        casa. Il padrone anziano voleva che la serva gli versasse
                                        anche l'acqua da bere e gli lavasse i piedi come una
                                        schiava.</p>
            <p> Quei giorni poi era più inumano che mai: il dolore per la morte
                                        del fratello pareva lo inasprisse e lo rendesse malvagio,
                                        invece di ricordargli che tutti dobbiamo morire.</p>
            <p> Ecco che seduto ancora al posto dove da tre giorni riceve le
                                        condoglianze degli amici e dei conoscenti, ancora fermo e
                                        rigido dentro il suo cappotto come un diavolo in penitenza,
                                        grida alla ragazza che vada a prendere il cavallo dalla
                                        stalla e lo conduca all'abbeveratoio.</p>
            <p> — E non montarci su, non farlo bere in fretta.</p>
            <p> — L'ho fatto già bere qui, con l'acqua del pozzo pulita come
                                        l'argento.</p>
            <p> — Oh!</p>
            <p> Un oh, solo; ma urlato in modo tale che la ragazza balzò come
                                        sotto una sferzata e corse via.</p>
            <p> Il fatto è che il padrone voleva per qualche momento liberarsi
                                        di lei e della sua curiosità; voleva parlare alle donne,
                                        prima di andarsene in campagna, alleggerirsi di un peso che
                                        gli gravava sull'anima e sul corpo.</p>
            <p> — Zia Annia, — disse non senza una certa trepidazione, — bisogna
                                        che parliamo di una cosa; e tu, Maria Caterina, mettiti a
                                        sedere finalmente.</p>
            <p> La moglie non se lo fece ripetere; era una piccola donna pingue
                                        e remissiva che sarebbe rimasta tutta la sua vita a sedere
                                        senza far niente, felice solo di quello. Sedette accanto a
                                        lui e riprese istintivamente l'atteggiamento composto e
                                        tragico di quando riceveva le condoglianze.</p>
            <p> La vecchia zia Annia continuava invece ad andare e venire
                                        appoggiando l'altissima persona scarna e curva a un
                                        bastoncino che non lasciava mai: le sue lunghe vesti nere
                                        strascinavano per terra, tutte di lana grossa, e pure di
                                        lana era il fazzoletto che le circondava il viso grande
                                        terreo col lungo labbro sardo e gli occhioni scuri
                                        cerchiati.</p>
            <p> Andava e veniva; aveva sentito e forse anche capito il richiamo
                                        di Zebedeo, ma fingeva il contrario, occupata a riempire
                                        d'olio i lumi d'ottone disposti sopra il camino, e una
                                        lanterna che serviva alla notte per andare nel cortile o
                                        nella stalla.</p>
            <p> — Zia Annia, — ripetè Zebedeo sforzandosi a parer gentile, —
                                        venite a sedervi qui, per piacere. Ho da chiedervi un
                                        consiglio.</p>
            <p> Ella depose l'oliera, si pulì le mani, tutto con lentezza,
                                        assorta in un suo pensiero dal quale nulla valeva a
                                        distoglierla.</p>
            <p> Quando finalmente le piacque andò a sedersi anche lei in fondo
                                        alla stanza, dove questa si svolgeva in una specie di abside
                                        con una finestra adesso chiusa, come tutte le altre della
                                        casa, per il lutto.</p>
            <p> — Si tratta di quella donna, — disse Zebedeo, — di Lia,
                                        dell'amica del beato Basilio insomma.</p>
            <p> La vecchia rispose secca.</p>
            <p> — Se tu sei uomo di fegato devi trovare subito il modo di farla
                                        tacere.</p>
            <p> — E come? — egli domandò piccato; — ditelo voi, il come.</p>
            <p> — Sai quello che hanno fatto a donna Maria Deliperi, sebbene
                                        nobile e ricca. Aveva la lingua lunga e amava gli scandali:
                                        ebbene, tu sai quello che gli avversari le hanno fatto. Tu
                                        lo sai.</p>
            <p> Egli lo sapeva. A questa Donna Maria Deliperi gli avversari
                                        avevano fustigato il sedere nudo con una corda di pelo sino
                                        a farlo sanguinare; e sulle piaghe vive sparso il sale, in
                                        modo che la donna dalla lingua lunga era stata in pericolo
                                        di vita.</p>
            <p> — Gli avversari di donna Maria Deliperi avevano ragione di farle
                                        quanto le hanno fatto. Eppoi erano altri tempi. Io non mi
                                        sento da tanto.</p>
            <p> — Ma c'è anche il giudice, — propose timidamente la moglie. —
                                        Egli condanna le persone diffamatrici.</p>
            <p> — Io, — riprese con accento di odio la vecchia, — ho sempre
                                        avuto il presentimento che quella demonia ci portasse la
                                        sventura in casa. Sempre ce l'ha portata del resto, fin dal
                                        malaugurato giorno che fissò gli occhi di serpente sul
                                        nostro povero Basilio. Lo aveva incontrato, lo aveva legato
                                        a sè con malìe infernali. Ci fu un tempo in cui lo spronava
                                        anche al delitto: posso dirvelo in coscienza, perchè qualche
                                        volta il povero morto aveva momenti di confidenza con me. E
                                        mi diceva: zia Annia, forse mangerò il pane del re: vale a
                                        dire, forse andrò in prigione. Perchè la vipera lo
                                        consigliava ad ammazzare il marito non riuscendovi lei con
                                        le sue fattucchierie. E il marito lo sapeva e lo sa,
                                        disgraziato; per questo, per paura, non è ritornato in
                                        paese. Un'altra cosa devo dire....</p>
            <p> — Aspettate, — interruppe Zebedeo, infastidito da quel torrente
                                        di parole; — tutte queste sono chiacchiere; il fatto è che
                                        la donna ci diffama; qualcuno può non credere alle sue
                                        storie, ma i più vi credono. Bisogna farla tacere, questo è
                                        l'importante.</p>
            <p> — Accoppala, ti ripeto; oppure ha ragione tua moglie, diamole
                                        querela.</p>
            <p> — Oh donna di Dio! — egli sospirò; — il rimedio è peggiore del
                                        male.</p>
            <p> — Perchè?</p>
            <p> — Perchè se andate a molestare una vipera, questa vi morde con
                                        più furore.</p>
            <p> — E allora che vuoi fare? Dillo tu.</p>
            <p> — Io direi di prenderla con le buone; di aiutarla a campare.</p>
            <p> — Ah, Zebedeo! E tu, dunque, te la vuoi mettere in seno, la
                                        vipera? Prova, prova: prova e vedrai.</p>
            <p> — Infine, non è per lei, è per il bambino. È figlio del povero
                                        morto, e dobbiamo aiutarlo.</p>
            <p> — Questo è vero. Ma non si potrebbe toglierlo alla donna e
                                        prenderlo noi? Basilio gli voleva molto bene, — disse la
                                        moglie.</p>
            <p> La vecchia non rispose, ma sorrise con compatimento: aveva molto
                                        rispetto per Maria Barcai e la considerava come sua padrona;
                                        non la contraddiva, ma la compativa per le sue ingenuità.
                                        D'altronde anche Zebedeo diceva:</p>
            <p> — Non è il caso neppure di parlarne; e non sarebbe coscienzioso
                                        il tentare di farlo. Eppoi mi dicono che il ragazzo è molto
                                        intelligente e attaccato alla madre.</p>
            <p> — E la madre ne farà un nostro nemico, non dubitarne.</p>
            <p> — Non ne dubito, no, se non procureremo di evitarlo.</p>
            <p> — Ma che cos'è, dunque, che tu vuoi fare? E cedi dunque a quei
                                        due l'eredità, — disse la vecchia con ironia rabbiosa.</p>
            <p> — Se Basilio avesse disposto così, io sarei pronto ad eseguire
                                        la sua volontà, — affermò Zebedeo con grave tristezza.</p>
            <p> — Per fortuna Basilio ha lasciato a Dio la cura di provvedere a
                                        quella vipera. E Dio provvederà: non provvede a tutte le
                                        vipere della terra?</p>
            <p> — Zia Annia! questo non è parlare degno di voi. Siete vecchia e
                                        vi ho conosciuta sempre saggia e timorata di Dio. Tutti
                                        possiamo avere del veleno in cuore; ma sotto il cuore c'è la
                                        coscienza.</p>
            <p> — È vero, — approvò la moglie.</p>
            <p> Anche la vecchia parve colpita dalle parole di lui.</p>
            <p> — E di' tu, allora, Zebedeo.</p>
            <p> — Io ho detto. Bisogna aiutare la donna e il fanciullo. Bisogna
                                        non dare ascolto alle chiacchiere della gente: la gente ha
                                        gusto a spandere zizzania. Chiudete la porta alle donne
                                        sfaccendate, che vadano all'inferno a chiacchierare con
                                        Lucifero. Date retta; chiudete la porta.</p>
            <p> La vecchia lo guardava fisso fra curiosa e beffarda: infine
                                        domandò:</p>
            <p> — Per caso, ci sei stato anche tu nella tana della vipera?</p>
            <p> Ed egli arrossì; ma parve un rossore di dispetto, o almeno per
                                        tale egli lo finse.</p>
            <p> — E se ci fossi stato? Sono forse un uomo che deve aver paura
                                        delle vipere? Ne ho ammazzate millanta e una con la punta
                                        del mio bastone.</p>
            <p> — E ti ripeto che faresti bene, non dico ad ammazzare, ma a
                                        pestare la lingua a questa.</p>
            <p> — E, perdio, non è quello che dico? — egli gridò. — Ma con le
                                        donne bisogna parlare tre ore prima di intendersi. Infine,
                                        il fatto è questo: bisogna far tacere la donna aiutandola.
                                        Mandiamoci della roba in casa, anche perchè il mondo veda.
                                        Altrimenti provvederò io: provvederò, anche perchè la
                                        coscienza così mi detta: ma poi non venite a farmi delle
                                        chiacchiere.</p>
            <p> Egli alzava sempre più la voce e pareva provasse gusto a
                                        gridare, più per gridare, dopo tutti i bisbigli e le parole
                                        false di quei giorni, che per affermare la sua volontà.</p>
            <p> La moglie aveva chinato la testa e si guardava le mani grasse
                                        incrociate sul grembo: per lei la volontà del marito era la
                                        sua, eppure non le dispiaceva in quel momento che zia Annia
                                        contrastasse con Zebedeo: perchè in fondo sentiva anche lei
                                        una paura superstiziosa di Lia: per troppo tempo poi aveva
                                        nutrito il terrore che l'eredità di Basilio andasse al
                                        bastardo invece che al suo Bellia.</p>
            <p> La vecchia diceva dunque, senza alzare la voce, senza
                                        scomporsi:</p>
            <p> — Se tu credi di placarla con poco t'inganni, Zebedeo; quella è
                                        un vampiro che non ti darà mai pace, e più le farai del bene
                                        più lei ti farà del male. Ti voglio ripetere il mio sospetto
                                        che Basilio sia morto per opera sua: anche lui aveva paura
                                        di questo.</p>
            <p> — Zia Annia, perchè parlate così?</p>
            <p> — Tu lo hai detto; perchè nel cuore possiamo tutti avere del
                                        veleno, ma sotto il cuore c'è la coscienza. Tu osserverai:
                                        quella vipera non aveva interesse che il povero Basilio
                                        morisse; anzi con lui tutto doveva perdere. Ed io ti
                                        rispondo: ma lei non credeva così; lei era certa di mettere
                                        le mani sulla roba di Basilio; lei era convinta che
                                        esistesse un testamento di lui in favore del figlio.</p>
            <p> — Ma allora avrebbe cercato di tenerlo lei, questo
                                        testamento.</p>
            <p> — E chi ti dice che non l'abbia?</p>
            <p> — Voi sragionate. L'avrebbe tirato fuori subito.</p>
            <p> — È vero, — approvò la moglie, che s'era animata ed anzi aveva
                                        un lieve brivido d'inquietudine.</p>
            <p> — Non si sa mai il pensiero delle donne come quella, — riprese
                                        la vecchia. — Aspettiamo qualche giorno. Questo di certo
                                        posso dirti, che un testamento lui lo aveva fatto. E lo
                                        teneva sempre con sè: e, quando gli accadde la disgrazia,
                                        sabato scorso, ricordati, Zebedeo, io venni qui gridando; e
                                        tu sei accorso e lo hai tirato su, lo hai messo sul letto,
                                        mentre la serva correva a chiamare il dottore. Le vesti del
                                        povero Basilio le ho messe io, sulla sedia, e nessuno le ha
                                        più toccate finchè dopo qualche ora si guardò se aveva carte
                                        in tasca; e ne aveva sì, ma non quella.</p>
            <p> Zebedeo ascoltava attento come se le cose che sentiva gli
                                        fossero nuove: aspettava il particolare che gl'indicasse
                                        come la vecchia sapeva del testamento e tardando questo
                                        particolare a venire s'irritò.</p>
            <p> — Ma, infine, avete voi veduto il testamento? Questo importa
                                        sapere, tutto il resto sono chiacchiere.</p>
            <p> — Veduto non l'ho, ma so di certo che lo aveva. Del resto io non
                                        so leggere e non frugavo nelle carte del povero Basilio.</p>
            <p> — Può darsi che il testamento fosse a favore nostro e che la
                                        vipera glielo abbia sottratto, — arrischiò l'ingenua Maria
                                        Caterina Barcai.</p>
            <p> — Macchè, macchè! — gridò il marito. — Non era uomo da lasciarsi
                                        beffare così, mio fratello. E voi donne fareste bene a tener
                                        la lingua in bocca, perchè ogni vostra parola è un mal seme
                                        gettato al vento.</p>
            <p> Zia Annia non protestò; anche per lui aveva un certo rispetto,
                                        una soggezione istintivamente servile; ma non potè
                                        nascondere un risentimento silenzioso e ostile che le indurì
                                        maggiormente il viso.</p>
            <p> E l'uomo se ne accorse e alzò ancor più la voce come s'ella gli
                                        avesse risposto male.</p>
            <p> — Il fatto è questo, che se voi chiacchierate così davanti alla
                                        gente, la gente che è maligna può dire: il testamento lo
                                        hanno fatto sparire i parenti. Ed è questo che urlava ieri
                                        quella donna che voi chiamate la vipera.</p>
            <p> — Io non sono donna da gettare le parole al vento, Zebedeo; non
                                        ho mai chiacchierato con le vicine di casa. Se adesso ho
                                        parlato è perchè tu stesso lo desideravi.</p>
            <p> — Io non desideravo questo, veramente; io vi ho chiamato qui per
                                        dirvi il mio pensiero, che nonostante tutte queste
                                        divagazioni rimane lo stesso: bisogna sovvenire la donna
                                        perchè il figlio è figlio di Basilio. Se poi lei risponderà
                                        male, peggio per lei è affar suo: noi non abbiamo bisogno
                                        della sua gratitudine.</p>
            <p> — È vero, è vero, — ripeteva la moglie, guardando ora lui ora la
                                        vecchia.</p>
            <p> La vecchia serbava nel viso le pieghe del suo risentimento,
                                        poichè le parole di Zebedeo l'avevano punta a fondo: e
                                        qualche cosa di ostile, una sfumatura di diffidenza
                                        reciproca, un'ombra indefinibile era già sorta fra loro.
                                        Egli sentì bisogno di alzarsi, di mettere fine al colloquio:
                                        eppure aveva voglia di gridare ancora, di provocare la
                                        vecchia: andò su e già sbuffando in cerca di qualche cosa
                                        che non trovava, infine uscì sbattendo l'uscio.</p>
            <p> Le due donne continuarono a parlare della cosa, e la moglie
                                        adesso propendeva per le idee del marito, anche perchè
                                        sapeva che dopo tutto egli avrebbe fatto il piacer suo,
                                        mentre la vecchia pur dichiarando di non voler più
                                        impicciarsi nell'affare gettava nel suo discorso frasi
                                        misteriose che davano un oscuro senso di paura alla mite
                                        Maria Caterina Barcai.</p>
            <p> — Il povero Basilio, Dio lo perdoni, ha peccato con quella
                                        donna; doppiamente ha peccato per adulterio e perchè quella
                                        donna ha la natura del demonio; sono peccati che Dio fa
                                        scontare a tutta la generazione dell'uomo che li fa:
                                        preghiamo Dio che così non sia.</p>
            <p> E Maria Caterina Barcai si mise a pregare fra sè per suo figlio,
                                        quasi un pericolo vero lo minacciasse.</p>
            <milestone unit="section"/>
            <p>*</p>
            <p> Anche Zebedeo sentiva un presentimento di sventura. Ecco che se
                                        ne andava a cavallo tutto nero e incappucciato come un
                                        cavaliere errante, per la strada luminosa attraverso i campi
                                        ondulati ove distese d'orzo e di frumento si alternavano a
                                        distese di ginestre e di eriche e a vastissimi prati tutti
                                        violetti e bianchi per i fiori del puleggio e delle
                                        margherite.</p>
            <p> Una serenità già quasi estiva rallegrava il paesaggio: sui
                                        lucidi cespugli dell'acanto che arginavano la strada grandi
                                        farfalle dai vivi colori e ragni bianchi e insetti verdi e
                                        dorati giocavano e si amavano: tutti, insetti e bestie fiori
                                        e foglie vestiti a festa: e dalle quercie che spandevano la
                                        loro ombra nera sul verde del grano gli uccellini nuovi
                                        volavano giù lasciandosi cadere a picco dal nido.</p>
            <p> In fondo apparivano i monti battuti dal sole, coi boschi di
                                        lecci dorati dal primo loro fiorire; e veniva di lassù il
                                        fresco soffio profumato che faceva sorridere e mormorare le
                                        foglie.</p>
            <p> L'uomo a cavallo portava la sua nota di lutto attraverso la
                                        gioia innocente delle cose, ma si lasciava anche lui di
                                        tanto in tanto scuotere e penetrare da quell'alito puro dei
                                        monti che gli ricordava qualche cosa d'indefinibile, un
                                        luogo lontano dove era vissuto nella sua prima infanzia e
                                        anche prima durante una vita anteriore.</p>
            <p> Pensava sempre all'eredità: e il problema lo preoccupava tanto
                                        da fargli dimenticare il dolore per la morte del fratello.
                                        Gli sembrava di sentire ancora dentro di sè la voce delle
                                        sue donne, quella grave e austera della vecchia e quella
                                        placida e ingenua della moglie. E la moglie accomodava tutto
                                        con la sua semplicità; se si lasciava fare a lei tutto
                                        andrebbe bene nella vita, tutto si aggiusterebbe con la
                                        bontà e con un po' di pigrizia.</p>
            <p> E si pentiva di non essersi consigliato solo con lei: dopo tutto
                                        la vecchia zia non era che una serva; riceveva il suo
                                        mensile e se lo metteva da parte; che ci aveva da vedere
                                        negli affari di casa?</p>
            <p> — Se non sta zitta posso anche prenderla per il braccio e
                                        cacciarla via.</p>
            <p> Ma la sua stessa eccitazione accresceva la sua inquietudine.</p>
            <p> Al suo arrivo al podere due servi che vi lavoravano, due
                                        fratelli piccoli neri e scarni divorati dalla fatica, si
                                        sollevarono per salutarlo quasi militarmente, perchè egli
                                        non dava confidenza alla servitù: era scrupoloso, pagava
                                        bene, ma ciascuno al suo posto.</p>
            <p> Non rispose neppure alle parole di condoglianza che i due
                                        giovani gli rivolsero seri e composti: solo ordinò che non
                                        togliessero la sella al cavallo, poi domandò se Bellia, il
                                        figlio, era stato al podere.</p>
            <p> — C'è stato verso mezzogiorno, poi ha proseguito per
                                        Sanmattia.</p>
            <p> Sanmattia era la proprietà principale del morto, vigna,
                                        seminato, vasti pascoli con molto bestiame, distante circa
                                        un'ora di strada dal podere di Zebedeo, verso il principio
                                        di una vallata e quasi ai piedi dei monti.</p>
            <p> Non s'era trascurato, Bellia, ad andare a visitare la proprietà
                                        dello zio; e del resto aveva fatto bene.</p>
            <p> I due servi avevano ripreso a lavorare; zappavano la vigna e
                                        toglievano alle viti i tralci superflui, di solito
                                        lavoravano uno distante dall'altro in silenzio; adesso
                                        invece s'erano avvicinati e si scambiarono qualche parola
                                        sottovoce. D'un tratto uno di essi raggiunse il padrone che
                                        s'era alquanto allontanato e si chinava per guardare le
                                        viti.</p>
            <p> — Zio Zebedeo, — disse con accento rispettoso, — prima di morire
                                        zio Basilio vi avrà forse detto che io gli devo dieci
                                        scudi.</p>
            <p> Il padrone lo guardò dal basso, con sdegno, e senza sollevarsi
                                        borbottò:</p>
            <p> — Egli non ha avuto tempo neppure di dirmi addio, figurati se
                                        pensava ai tuoi dieci scudi.</p>
            <p> — Non importa, glieli devo lo stesso, e appena potrò li
                                        restituirò. O se credete, zio Zebedeo, voi potete
                                        ritenerveli dalla paga mia e di mio fratello.</p>
            <p> — Vattene, tu coi tuoi dieci scudi! Noi faremo molte elemosine
                                        in nome e in memoria del morto; puoi tenerli, i suoi dieci
                                        scudi.</p>
            <p> Il servo lo guardò un poco sbalordito, perchè sapeva per
                                        esperienza che i Barcai non erano molto generosi. E una viva
                                        gioia gli brillò negli occhi melanconici: per un momento
                                        rimase incerto se insistere o no; decise per il no: aveva
                                        fatto il suo dovere dichiarando un debito che il padrone
                                        ignorava; Dio lo compensava per la sua buona coscienza.</p>
            <p> — Dio vi rimeriti, allora — disse commosso; — io e mio fratello
                                        ci ricorderemo della vostra bontà e pregheremo per voi e per
                                        il beato morto.</p>
            <p> E tornò presso il fratello, col quale si rimisero a lavorare con
                                        più lena di prima.</p>
            <p> Ma il padrone non sembrava contento; nel sollevarsi s'era
                                        sentito arrossire per la stizza, perchè neppure lui sapeva
                                        il perchè della sua improvvisa generosità; se avesse potuto
                                        avrebbe ritirato la sua parola; non potendolo imprecò fra di
                                        sè contro i servi e mandò al diavolo le preghiere ch'essi
                                        promettevano per lui e per l'anima del morto.</p>
            <p> E il diavolo si mangiò anche quei dieci scudi.</p>
            <milestone unit="section"/>
            <p>*</p>
            <p> Di solito egli si tratteneva a lungo nel podere aiutando i servi
                                        a lavorare e visitando minutamente ogni cosa. E aveva piena
                                        fiducia in quei due bravi ragazzi ch'erano cresciuti nel
                                        podere e lo amavano come proprietà loro.</p>
            <p> Quel giorno invece provava quasi noia a visitare la sua terra;
                                        una smania di camminare, di andare in qualche altro posto lo
                                        costringeva ad affrettarsi; e i due servi nonostante la
                                        recentissima prova della loro onestà, anzi forse a causa di
                                        questa gli riuscirono improvvisamente antipatici.</p>
            <p> Attraversando uno spazio coltivato a fave destinate ad essere
                                        raccolte e seccate alla loro prima maturità, vide un
                                        sacchetto colmo legato in cima, e subito pensò che fosse
                                        pieno di fave fresche.</p>
            <p> I servi dovevano coglierle a sua insaputa per portarsele a casa
                                        o venderle; perchè non potevano essere disonesti anche loro?
                                        Forse erano figli o nipoti di santi? Col piede tastò il
                                        sacco: era duro ma non bitorzoloso come avrebbe dovuto
                                        esserlo se pieno di fave. Si volse a guardare se lo
                                        vedevano; le fave erano alte e coprivano la sua persona
                                        curva: egli slegò il sacco e vide ch'era pieno solamente
                                        d'erba pesta sanguinante per il rosso dei papaveri che vi si
                                        mescolavano.</p>
            <milestone unit="section"/>
            <p>*</p>
            <p> Poi ripartì senza neppure salutare i servi che non solo
                                        scusarono ma trovarono giusto il suo triste umore: non si
                                        può ridere nè essere espansivi tre giorni dopo la morte
                                        improvvisa di un fratello.</p>
            <p> Ed egli se ne andava tirandosi sul viso il cappuccio contro i
                                        raggi del sole, poichè voleva stare ben chiuso nel suo scuro
                                        dolore.</p>
            <p> I servi però dal basso della vigna videro ch'egli sebbene l'ora
                                        fosse quella del ritorno invece di avviarsi al paese andava
                                        in là verso i monti; forse incontro al figlio o forse
                                        addirittura a visitare anche lui la proprietà del fratello.
                                        Dopo tutto i morti son morti e ai vivi Dio stesso comanda di
                                        vivere e di fare il proprio dovere.</p>
            <p> Zebedeo non sapeva veramente se era Dio a ordinargli di andare
                                        verso la proprietà del fratello: in principio non era stata
                                        questa la sua, intenzione, e anche adesso si avviava, con
                                        mala voglia spinto da una irrequietudine nervosa e
                                        sopratutto dal desiderio di incontrarsi con Bellia e rifare
                                        la strada assieme.</p>
            <p> Questo Bellia era un ragazzo di sedici anni che aveva ancora la
                                        spensieratezza innocente dei bambini e nello stesso tempo,
                                        già qualche cosa di maturo, di assennato: dava un senso di
                                        gioia a starci assieme, e il padre quando era con lui si
                                        sentiva ringiovanire.</p>
            <p> — Eppoi bello! — pensava con tenerezza orgogliosa. — Alto
                                        sottile diritto e liscio come un fusto di pioppo: e gli
                                        occhi gli ridono di lontano, nel viso pulito come quello di
                                        una fanciulla.</p>
            <p> Intanto camminava. Il sole era ancora alto ma già in declino
                                        verso l'occidente: le ombre si allungavano, lo scintillare
                                        delle foglie e dei giunchi si faceva, più vivo, l'aria più
                                        odorosa.</p>
            <p> S'avvicinavano i monti con le loro cataste di massi granitici
                                        simili a enormi rovine; le ombre al calare del sole si
                                        allungavano tutte in su tentando di arrampicarsi verso le
                                        cime.</p>
            <p> Adesso il passaggio era popolato di greggie e di armenti, per la
                                        vicinanza del fiume il quale mostrava il suo gomito
                                        d'argento tra il monte e il principio della valle.</p>
            <p> Laggiù era la proprietà del morto, di grande valore appunto
                                        perchè confinava con quel corso d'acqua che non veniva meno
                                        neppure dopo le lunghe siccità estive e spesso anche
                                        invernali.</p>
            <p> Per arrivare più presto Zebedeo lasciò la strada principale e
                                        prese un viottolo fra due muricce ricoperte di rovi; un
                                        viottolo pericoloso lungo il quale i malfattori usavano
                                        assalire e depredare i viandanti: egli non aveva mai per
                                        questo esitato ad attraversarlo; solo adesso quel senso
                                        d'angoscia che non lo abbandonava più gli stringeva forte il
                                        cuore: gli pareva di aver nemici, adesso, lui che non ne
                                        aveva avuto mai, e che lo aspettassero in agguato dietro le
                                        muricce.</p>
            <p> Due occhi infatti scintillano attraverso la siepe; brilla la
                                        punta di un pugnale e più in qua la bocca di un fucile:
                                        idiota che sei, Zebedeo, è il sole al tramonto che fa questi
                                        scherzi.</p>
            <p> E lo stridere degli uccelli, il fischio del merlo, lo zirlo dei
                                        primi grilli pare lo irridano con la loro musica
                                        spensierata; tutta la natura ride e anche il più umile stelo
                                        e anche l'erba velenosa danzano al vento del tramonto: ogni
                                        cosa si gode la sua gioia, anche le ombre salgono verso le
                                        cime per sparire il più tardi possibile, e tu solo, o uomo,
                                        ti rodi coi tuoi denti stessi il cuore. Il nemico è dentro
                                        di te mentre lo credi dietro la siepe; e tutto questo perchè
                                        ti sei dimenticato che Dio vuole si viva giorno per giorno
                                        come gli uccelli dell'aria e gli steli dei campi.</p>
            <milestone unit="section"/>
            <p>*</p>
            <p> All'uscita del viottolo provò finalmente un senso di sollievo.
                                        La bella proprietà del fratello morto era lì tutta davanti a
                                        lui come quando egli la vedeva col pensiero avido di
                                        possederla, distesa sulla china soleggiata dove il monte si
                                        versava nella valle e nei prati verso la pianura: si
                                        distinguevano tutte le muricce di cinta che la circondavano
                                        serpeggiando, e tutti i colori della vegetazione che
                                        l'arricchiva, dal verde cupo delle quercie al verde
                                        smeraldino dei pascoli, dal verde vivo della vigna a quello
                                        grigio degli olivi e dei fichi d'india: e il rosso e il nero
                                        delle vacche al pascolo e il bianco delle pecore e il glauco
                                        dei salici piangenti che abbandonavano le trepide chiome al
                                        vento lungo il fiume.</p>
            <p> Una casetta bassa tutta di pietra col tetto di tegole rosse
                                        dominava la proprietà; fin laggiù dove stava Zebedeo si
                                        sentiva l'abbaiare dei cani e le voci degli uomini che
                                        lavoravano nella vigna.</p>
            <p> Ma non era tutto questo che ridonava la vita e il senso della
                                        gioia al cuore dell'uomo: più che le quercie del pascolo e
                                        la casa sopra il podere egli vedeva una figura dominare su
                                        tutte le cose, sebbene fosse già ai piedi della proprietà
                                        anzi già fuori di essa, davanti al cancello chiuso: il
                                        figlio Bellia, che dopo aver visitato le terre del morto se
                                        ne tornava a casa.</p>
            <p> Il padre gli andò incontro come avesse avuto paura di non
                                        rivederlo più.</p>
            <milestone unit="section"/>
            <p>*</p>
            <p> Il giovane era anche lui a cavallo; montava anzi un puledro già
                                        appartenente allo zio. Questo bel puledro nero, fresco e
                                        lucido come verniciato, con un ciuffo da discolo sugli occhi
                                        tristi e torvi che meditavano una cattiva azione, nel vedere
                                        il vecchio cavallo castaneo di Zebedeo s'animò tutto,
                                        scuotendo le orecchie, la coda e la criniera; ma era
                                        un'accoglienza ostile, poichè gli dava noia il pensiero di
                                        rifare il viaggio in compagnia, mentre aveva bisogno della
                                        sua piena libertà per i suoi scatti e i suoi capricci di
                                        bestia giovane ancora non persuasa di essere domata.</p>
            <p> Il vecchio cavallo castaneo parve invece non accorgersi di
                                        nulla: procedeva filosoficamente un po' stanco ma rassegnato
                                        al suo destino, profittando solo delle distrazioni del
                                        padrone per allungare il muso e strappare qualche fronda e
                                        qualche ciuffo d'erba.</p>
            <p> — Come mai da queste parti? — domandò Bellia. E nel suo accento
                                        allegro vibrò qualche cosa d'ironico: pareva che egli
                                        sapesse già che anche il padre sarebbe venuto quel giorno
                                        stesso a vedere la proprietà: il tempo fa presto ad
                                        asciugare le lagrime degli eredi.</p>
            <p> E Zebedeo fu per rispondere: ci sei venuto tu prima di me,
                                        perchè infine i beni di tuo zio sono più tuoi che miei.</p>
            <p> Ma non lo fece; non aprì bocca finchè non fu ben vicino al
                                        giovine in modo da poter parlare sottovoce.</p>
            <p> — Tu hai fatto male a venire così presto, — disse con
                                        rimprovero, — ed io ti sono venuto incontro per dirtelo. Che
                                        avranno pensato i servi del tuo povero zio?</p>
            <p> — Ma se sono rimasti tutti contenti, nel vedermi! Se mi
                                        aspettavano! Paulu il pecoraio mi ha detto che ha fatto un
                                        brutto sogno: che zio Basilio aveva lasciato la sua roba
                                        all'amica; e questa era venuta a prendere possesso, nera e
                                        insolente come la moglie del diavolo. — Volevo accopparla,
                                        così Sant'Antonio mi salvi, — disse Paulu, — e volevo
                                        sotterrarla fra le pietre. E così sarebbe accaduto se fosse
                                        stato vero. — E tutti a ridere, perchè parlava sul serio,
                                        ancora scombussolato dal sogno. E anche gli altri dicevano:
                                        meglio entrino le volpi le locuste e i ladri: da questi ci
                                        si difende, non da quella fattucchiera.</p>
            <p> Il padre taceva.</p>
            <p> — Giacchè siete arrivato fin qui, perchè non entrate? — riprese
                                        Bellia tentando di ritornare verso il cancello: il puledro
                                        però resisteva, non voleva volgersi indietro. D'altronde
                                        Zebedeo non aveva voglia di entrare; o meglio sì ne aveva
                                        voglia ma anche lui resisteva al suo desiderio come il
                                        puledro alla mano di Bellia.</p>
            <p> — Andiamo; è tardi: tua madre s'inquieta.</p>
            <p> S'avviarono insieme. Il puledro si tirava indietro o in avanti,
                                        come avesse vergogna di accompagnarsi al vecchio cavallo: le
                                        loro code si sbattevano contro le mosche in diverso modo,
                                        con stizza quella della bestia giovane, con abitudine
                                        rassegnata quella dell'altro.</p>
            <p> — Paulu il pecoraio, che è vecchio come Sant'Antonio e quindi un
                                        credulone, ha paura di quella strega, — insisteva il giovane
                                        ridendo ancora per le superstizioni del servo. — Ha paura
                                        ch'essa prepari qualche fattucchieria per far ammalare il
                                        bestiame: ha quindi recitato gli scongiuri, e lungo le
                                        muricce dell'ovile e dello stabbio ha messo foglie di olivo
                                        benedetto e croci di canna e altre diavolerie; anche gli
                                        altri ci credono. Perchè era abituata a ricevere regali, il
                                        povero zio Basilio le mandava ogni cosa come si trattasse di
                                        pagare le decime a lei, invece che alla chiesa. Le cuocerà
                                        sì di non aver più il formaggio fresco per le sue focacce e
                                        le fave e le altre cose. Io non credo alla sua potenza, son
                                        tutte chiacchiere dei servi. Però oggi quest'animale sembra
                                        aizzato dal diavolo, — aggiunse, poichè il puledro
                                        s'impennava e faceva mille dispetti.</p>
            <p> — Anch'io non ci credo, — disse il padre; — ma ad ogni modo non
                                        bisogna beffarsi di lei e provocarla. È capace di tutto. Sai
                                        che ieri gridava che noi abbiamo fatto sparire il testamento
                                        a suo favore?</p>
            <p> — Sì, ho sentito le donne chiacchierare. E il fatto è risaputo,
                                        lo sanno anche i servi nostri e quelli di qui; io non so
                                        come questa gente pur restando in campagna come le volpi
                                        sappia tutto.</p>
            <p> Il padre s'era fatto più scuro di prima.</p>
            <p> — Sì, certe cose volano; pare che il vento si compiaccia a
                                        spandere le malignità. E che dicevano quelli di qui?</p>
            <p> Egli sembrava preoccupato più che dell'opinione dei servi suoi
                                        di quella dei servi che ancora non osava dire suoi.</p>
            <p> — Che dicevano? Che se mai, abbiamo fatto bene.</p>
            <p> — Bellia! — disse il padre sdegnato. — E tu non hai risposto
                                        male?</p>
            <p> — Perchè dovevo rispondere male? Anch'io penso così. Se io
                                        avessi saputo che c'era una carta in favore di quella strega
                                        l'avrei cercata e strappata.</p>
            <p> — Tu avresti commesso un peccato mortale e un atto disonesto. La
                                        legge punisce tali cose.</p>
            <p> — La legge è fatta da uomini, ed è tutta inganni. La legge me la
                                        faccio io; e prendo quello che mi spetta.</p>
            <p> — Tu non hai religione, Bellia; lo dice anche tua madre, sebbene
                                        veda solo per gli occhi tuoi. Dio comanda di non toccare la
                                        roba altrui.</p>
            <p> — La roba di mio zio morto spetta a me.</p>
            <p> — C'è il figlio.</p>
            <p> — Che ne sappiamo noi se è suo figlio? Quella strega ha avuto
                                        commercio anche col demonio; almeno così dice la voce
                                        pubblica. E zio Basilio era uomo di coscienza; se fosse
                                        stato sicuro di essere padre di quel ragazzo lo avrebbe
                                        legittimato o almeno adottato, questo lo diceva anche Paulu,
                                        che è uomo religioso e devoto.</p>
            <p> — È vero, — ammise il padre. — A questo non ci avevo pensato.
                                        Del resto è meglio non pensarci più; perchè parlarne? Oramai
                                        tutto è fatto. Però, — aggiunse con la voce monotona di chi
                                        ha un'idea fissa, — bisogna provvedere egualmente alla donna
                                        e al bambino anche per non far mormorare la gente.</p>
            <p> — La gente mormora lo stesso. Se voi mandate regali a quella
                                        strega dicono che è diventata vostra amica. Voi credete che
                                        non si sappia già che ieri notte voi siete stato da lei?</p>
            <p> — Oh, perdio! — gridò l'uomo fermando il suo cavallo, mentre il
                                        puledro aizzato da quel grido si metteva a correre sparando
                                        calci da ogni lato. Così sbucò dal viottolo sulla strada
                                        dove continuò la sua corsa con più furia. Bellia era forte e
                                        si teneva bene in sella, frenando con tutta la sua abilità
                                        la bestia impazzita; anzi pareva prenderci gusto come nelle
                                        corse dei puledri delle quali una volta era stato vincitore.
                                        In breve sparve allo svolto della strada, riapparve più
                                        lontano piccolo e nero, sparve ancora.</p>
            <p> Il padre intanto era uscito anche lui dal viottolo e l'angoscia
                                        di nuovo gli stringeva il cuore; aveva paura che Bellia
                                        cadesse e si facesse del male. Imprecazioni violente gli
                                        uscivano di bocca senza che egli lo volesse. E pensava di
                                        vendere al più presto quel puledro indemoniato. Ricordava di
                                        essere stato una volta alla festa del Cristo nella Baronia e
                                        d'aver assistito a una serie di disgrazie accadute per causa
                                        di un puledro rubato che il ladro stesso cavalcava.</p>
            <p> Il più strano fu che anche il vecchio cavallo, sempre così calmo
                                        e filosofo parve ad un tratto vinto dal cattivo esempio; si
                                        mise a trottare pesantemente rizzando le orecchie e sparando
                                        calci e solo quando il padrone, che non prendeva gusto al
                                        giuoco, poichè non riusciva a frenarlo gli diede qualche
                                        pugno sulla fronte, riprese a camminare al passo con la
                                        testa bassa un po' umiliato. Da lontano Zebedeo vide che
                                        anche il figliuolo era riuscito a fermare il puledro, ma
                                        balzando a terra e tenendolo per la briglia alla quale
                                        s'intrecciava la criniera scomposta.</p>
            <p> La bestia sudava e la sua bava sanguigna bagnava la mano che lo
                                        frenava; il giovane era così pallido che il padre si turbò
                                        profondamente.</p>
            <p> — Che hai? Bellia! Hai del sangue nella mano.</p>
            <p> — Ebbene, — gridò Bellia con dispetto, — questo demonio è
                                        divenuto un cane arrabbiato: mi ha morsicato.</p>
            <p> Il padre sentì tale ira che se avesse avuto il fucile avrebbe
                                        ammazzato il puledro.</p>
            <p> — Lavati la mano con questo, — gridò traendo dalla bisaccia una
                                        piccola zucca piena di vino.</p>
            <p> Bellia prese la zucca e bevette il vino.</p>
            <p> — Fa più bene dentro che fuori, — disse riprendendo la sua
                                        allegria.</p>
            <p> E non volle neppure fasciare la mano, che del resto era appena
                                        scalfitta sul dorso dai denti del puledro: anche questo,
                                        compiuta la sua prodezza e stordito dai pugni che il giovane
                                        continuava a dargli sul muso e sugli occhi, s'era dato per
                                        vinto: solo torceva la testa e batteva a terra una delle
                                        zampe posteriori come per chiedere di finirla e di
                                        ripartire.</p>
            <p> Ripartirono: e solo quando furono in vista del paese il padre
                                        riprese il discorso interrotto dalla fuga del puledro.</p>
            <p> — Chi ti ha detto che io ieri notte sono stato da quella
                                        donna?</p>
            <p> Anche lui pur evitando gli epiteti selvaggi che gli altri davano
                                        a Lia non osava chiamarla col suo nome.</p>
            <p> — Me lo hanno accennato i fratelli Pintori, i vostri due
                                        santarelli: e poi me lo disse Paulu il pecoraio; disse: tuo
                                        padre avrà creduto di fare un'opera buona, ma quella strega
                                        non lo merita.</p>
            <p> — Chi diavolo può ficcarsi così nei fatti miei? Sì, è vero, ci
                                        sono stato per placarla, perchè non continui a dare
                                        scandalo. Ad ogni modo non dirlo a tua madre e a zia
                                        Annia!</p>
            <p> — Oh, lo sapranno anche loro!</p>
            <p> — E se lo sanno, lascia che lo sappiano! — gridò Zebedeo: ma
                                        pareva lo dicesse più a sè stesso che al figlio.</p>
            <milestone unit="section"/>
            <p>*</p>
            <p> Era già sera quando arrivarono a casa. Tutto era chiuso e scuro;
                                        solo dal comignolo usciva furtivamente un filo di fumo che
                                        si sperdeva nel chiaro di luna.</p>
            <p> I due uomini cercavano di rientrare il più chetamente,
                                        possibile, frenando il passo ai cavalli: anche il puledro
                                        obbediva, adesso, stanco partecipe della tristezza dolce
                                        della sera.</p>
            <p> Il portone si aprì come da per sé, lasciò entrare i due
                                        cavalieri, si richiuse silenziosamente; e la famiglia fu
                                        tutta dentro nella sua casa, al sicuro da ogni sorta di
                                        pericolo.</p>
            <p> Il fuoco ardeva nel camino, la cena era pronta, zia Annia già
                                        andata a letto perchè accusava un dolore alle reni; e
                                        Zebedeo fu contento di non vederla. Ecco che tutto pareva
                                        tornato come prima quando non bisognava chiudersi dentro per
                                        scambiar due parole e cenare in santa pace: solo l'ombra
                                        delle donne così incappucciate di nero si stendeva più densa
                                        sul pavimento e sulle pareti.</p>
            <p> Ma la serva diede un grido isterico un po' esagerato e falso nel
                                        vedere la mano di Bellia mentre egli le porgeva la bisaccia
                                        tolta al cavallo.</p>
            <p> — Che hai fatto a quella mano? Che animale ti ha morsicato?</p>
            <p> — Va, al diavolo: non è poi la tarantola che mi ha
                                        morsicato.</p>
            <p> — Mi pare invece proprio il morso della tarantola.</p>
            <p> La madre accorse a guardare col cuore che le batteva forte nel
                                        petto grasso; perchè Bellia era sempre un fanciullo per lei,
                                        ed era pur ieri che ogni spina ogni sasso rappresentava un
                                        pericolo per il suo timore di madre.</p>
            <p> Egli cercava di nascondere la mano appunto come un bambino che
                                        si è fatto qualche male per sua colpa.</p>
            <p> — Ma non è nulla: è un rovo che mi ha graffiato.</p>
            <p> — Non sarà stato un cane a morderti, figlio mio? Di' la
                                        verità.</p>
            <p> — Vi giuro che non è stato un cane. Lasciatemi in pace e datemi
                                        da mangiare.</p>
            <milestone unit="section"/>
            <p>*</p>
            <p> La serva mangiava coi padroni, solo alzandosi ogni tanto per
                                        prendere i piatti e le pietanze: era come una di famiglia,
                                        tuttavia Zebedeo avrebbe preferito che quella sera ella non
                                        sapesse della visita del giovane alla proprietà del povero
                                        morto; e la guardava bene in faccia, mentre mangiavano, e su
                                        quel viso puntuto, che gli ricordava quello di Lia, gli
                                        sembrava di notare una lieve aria di sarcasmo. O forse era
                                        solo una sua illusione, poichè tutto ormai gli dava
                                        sospetto.</p>
            <p> Bellia era allegro e riferiva deformandole alquanto le
                                        chiacchiere e le superstizioni dei servi.</p>
            <p> — Ma che avete? — disse ad un tratto rivolto alla madre e alla
                                        serva. — Non fate che guardarmi la mano; finirete col farmi
                                        il malocchio.</p>
            <p> La madre si toccò un anello con la pietra gialla che teneva al
                                        dito, e la serva fece le fiche: tutto per scongiurare il
                                        malocchio.</p>
            <p> E lì per lì la ragazza, che mentre stava a tavola non apriva
                                        bocca per rispetto ai padroni, non disse nulla; ma quando si
                                        fu alzata e cominciò a sparecchiare mormorò come fra sé:</p>
            <p> — Per scongiurare bene il malocchio bisognerebbe andare da Lia e
                                        rubarle una pezzuola per avvolgere la mano malata.</p>
            <p> — Ma, accidenti a te, io non ho nessun male, — gridò Bellia
                                        scuotendo la mano per dimostrarne tutta la forza. — Quanto
                                        scommetti che te lo provo a spese della tua testa?</p>
            <p> E balzò sulla ragazza; ma faceva per burla e si contentò di
                                        afferrarla per gli omeri scuotendola di qua e di là sino a
                                        farle venire il capogiro.</p>
            <milestone unit="section"/>
            <p>*</p>
            <p> Durante la notte la sua mano si gonfiò, prese una forma strana,
                                        quasi ridicola.</p>
            <p> — Sembra la mano di un prete grasso, — egli pensò, accostandola
                                        all'altra ch'era rimasta magra e sottile. — Adesso le
                                        donne!</p>
            <p> Non gli doleva e quindi non se ne dava pensiero. Ricordava che
                                        poco tempo prima una scheggia gli aveva fatto gonfiare un
                                        piede; e da ragazzo era abituato a continui guai causati da
                                        spine, da sassi, da chiodi; più di una volta aveva ricevuto
                                        calci di cavallo senza risentirne gran danno.</p>
            <p> Quella mano gonfia gli dava solo un po' di noia per
                                        l'inquietudine che ne provava la madre; bisognava cercare di
                                        nascondergliela; e anche alla serva.</p>
            <p> Sebbene fosse appena giorno le donne erano già alzate, e si
                                        sentiva il fruscio della scopa e il mormorìo del macinino
                                        del caffè. Bellia, che dormiva in una vasta stanza terrena
                                        con la finestra verso il cortile, aprì le imposte e vide la
                                        serva che spazzava sotto la tettoia davanti alla stalla.</p>
            <p> — Rosa — gridò — comincia a mettere la sella al puledro; voglio
                                        subito andare fuori, con questa bella giornata.</p>
            <p> Nella stalla i cavalli scalpitavano, quasi chiedendo anch'essi
                                        di andare presto fuori, con quella bella giornata; ma la
                                        ragazza continuò la sua faccenda come se non avesse
                                        sentito.</p>
            <p> Come fare per nascondere la mano? pensava Bellia; e ricordava di
                                        aver tante volte saltato quella finestra per uscir fuori di
                                        casa di nascosto della madre.</p>
            <p> — Rosa, sei sorda? Hai sentito o no? Puoi preparare la bisaccia
                                        col pane per due pasti.</p>
            <p> La ragazza lo guardò di laggiù, dalla penombra della tettoia; ed
                                        egli ebbe l'impressione che ella indovinasse il suo
                                        pensiero.</p>
            <p> Anche la madre uscì nel cortile, col grembiale colmo di orzo che
                                        cominciò a spargere alle galline; i suoi occhi un po' gonfi
                                        si rivolgevano alla finestra.</p>
            <p> — Bellia, e la mano?</p>
            <p> — Ma niente, — egli disse, senza però mostrare la mano. — Dite a
                                        Rosa che selli il puledro.</p>
            <p> — Il puledro no, il puledro no, figlio mio; lascialo a casa:
                                        prendi la cavalla.</p>
            <p> Egli accondiscese subito; e Rosa andò a staccare la mansueta
                                        cavalla che serviva anche per le donne quando andavano in
                                        campagna.</p>
            <p> — Il babbo non s'è ancora alzato? — domandò Bellia.</p>
            <p> — Adesso porterò su un po' d'acqua tiepida e gli laverò i piedi,
                                        — disse la madre che usava fare quasi ogni giorno questo
                                        lavacro; e lo faceva con affetto, anzi con una specie di
                                        religione: poichè l'uomo cammina per il bene della
                                        famiglia.</p>
            <p> — Adesso lei va su, e Rosa torna a scopare — pensò Bellia, — ed
                                        io me la svigno.</p>
            <p> Aspettò un momento e sentì la madre salire pesantemente le
                                        scale, ch'erano attigue alla sua camera; allora uscì,
                                        attraversò furtivo il corridoio, entrò nella cucina.</p>
            <p> E subito come un fantasma vide davanti a sè zia Annia; e gli
                                        occhi vivi di lei si fermarono sulla mano gonfia.</p>
            <p> — Che hai fatto a quella mano?</p>
            <p> Il suo accento era di rimprovero, come s'egli si fosse fatto
                                        male per colpa sua.</p>
            <p> — Ma niente, — disse, nascondendo il dorso della mano contro il
                                        fianco, e tentò di uscire nel cortile.</p>
            <p> La vecchia lo seguiva come un'ombra.</p>
            <p> — Fammi vedere quella mano, Bellia. Bada che è brutta.</p>
            <p> Anche la serva sentì; sporse il viso aguzzo. Era finita:
                                        bisognava abbandonarsi alle donne. E d'altronde egli ne
                                        provò un certo sollievo perchè si accorse che in fondo anche
                                        a lui la cosa dava pensiero.</p>
            <p> — Eccovi la mano, — disse rassegnato. — Fatemi fare il ballo di
                                        scongiuro come per il morso della tarantola.</p>
            <p> La vecchia s'asciugò le mani rugose col grembiale, prima di
                                        prendere quella di lui: e la guardò, la volse, la rivolse,
                                        toccò con la punta dell'indice i segni rossicci della
                                        morsicatura che erano sulla parte carnosa verso il pollice:
                                        poi premette il dito qua e là sul dorso gonfio che cedeva
                                        alla pressione e tosto si risollevava.</p>
            <p> — Ti duole?</p>
            <p> — Macchè!</p>
            <p> — La mano è brutta. Sta a casa, Bellia, non sforzarla, le faremo
                                        un bagno d'aceto.</p>
            <p> Quando la madre ridiscese, col catino dove aveva lavato i piedi
                                        al marito, vide zia Annia che a sua volta lavava con una
                                        pezzuola la mano di Bellia. E depose subito spaventata il
                                        catino, mentre il figlio volgeva il viso ridente e
                                        diceva:</p>
            <p> — È forse la prima volta che mi si lavano le zampe?</p>
            <p> Egli dunque rimase a casa, anche perchè non sapeva dove andare.
                                        Sebbene di natura allegra e spensierata, non aveva amici,
                                        non pensava ancora all'amore, non aveva vizi nè pretese, gli
                                        piaceva solo chiacchierare e scherzare specialmente con le
                                        donne, ed era un po' vanitoso.</p>
            <p> Dopo la morte dello zio la certezza di esser l'unico erede di
                                        tutta la proprietà Barcai gli riempiva il cuore di gioia,
                                        non perchè fosse avido di danaro o pensasse di vivere senza
                                        lavorare, ma per la considerazione della gente. Il dubbio
                                        che l'eredità fosse iniqua non lo preoccupava e non
                                        gl'importava nulla che l'amica o il presunto figlio dello
                                        zio gli serbassero rancore; per conto suo egli non odiava
                                        nessuno: non odiava, ma neppure amava; in fondo era un po'
                                        insensibile ed egoista.</p>
            <p> Si meravigliò che il più ad inquietarsi per l'affare della mano
                                        fosse suo padre. Ecco che scendeva dalla sua camera al piano
                                        superiore, già col cappottino corto indosso, per il lutto, e
                                        in mano una forbice da potare.</p>
            <p> Nel veder Bellia seduto a tavola a far colazione, il suo viso,
                                        al solito, si rischiarò; era come se un raggio di sole lo
                                        illuminasse, ogni volta che vedeva il figlio; come se la
                                        freschezza e la bellezza del giovane si riflettessero sul
                                        suo viso torvo.</p>
            <p> Ma subito distinse la mano gonfia, che zia Annia aveva giudicato
                                        bene di non fasciare, e riprese la sua maschera scura: e
                                        cominciò a sgridare Bellia, invece di confortarlo.</p>
            <p> — Tu fai le cose sempre di tua testa, come se non abbi un padre
                                        nè una madre. Se ieri non inforcavi quella maledetta bestia
                                        non ti accadeva nulla: se non avevi fretta di recarti lassù,
                                        in quel maledetto luogo, non ti succedeva questo guaio. Ma a
                                        te non importa nulla di dar dispiacere ai tuoi, pur di fare
                                        il tuo piacere: mentre noi, se occorre rischiamo anche
                                        l'inferno per te.</p>
            <p> Bellia continuava a mangiare tranquillo, solo abbassava gli
                                        occhi per guardare la sua mano, come se i rimproveri del
                                        padre fossero rivolti a lei sola.</p>
            <p> Per conto suo la mano pareva si sforzasse a servirlo con premura
                                        un po' goffa, tutta mortificata di essere la causa del male,
                                        oggetto di discordia.</p>
            <p> — Non ho da dipingere né da scrivere, anche se sto qualche
                                        giorno così, — egli disse finalmente; — e mangiare vedo che
                                        mangio senza difficoltà. Se non fate presto a mettervi a
                                        tavola non vi lascio nulla.</p>
            <p> Ma il padre non aveva voglia di mangiare. Uscì nel cortile e
                                        disse sottovoce a Rosa:</p>
            <p> — Sta attenta se passa il dottore e chiamalo perchè guardi la
                                        mano di Bellia.</p>
            <p> Il dottore stava poco distante dalla casa dei Barcai e tutti i
                                        giorni lo si vedeva passare e ripassare per le sue
                                        visite.</p>
            <p> Rosa guardò il padrone negli occhi, coi suoi occhi acuti di
                                        donnola, e gli disse anche lei sottovoce, come fossero
                                        d'intesa su qualche cosa che non si poteva dire a voce
                                        alta:</p>
            <p> — Non sarebbe meglio andare a prendere un fazzoletto o un
                                        pannolino di quella donna per scongiurare il male?</p>
            <p> Sulle prime egli rimase colpito da queste parole che avevano un
                                        accento misterioso, e fu per rispondere di sì; poi
                                        s'irritò.</p>
            <p> — Va' al diavolo con le tue credenze; e guarda piuttosto se
                                        passa il dottore.</p>
            <p> Poi lui stesso fu vinto dall'idea che un po' di malefizio
                                        c'entrasse, nella disgrazia del figlio, e che Lia poteva
                                        scongiurarlo.</p>
            <p> Bisognava tornare da Lia; non durante la giornata però, per non
                                        dare nell'occhio alla gente: se la gente ci vede già tanto
                                        di notte e attraverso i muri, figuriamoci di giorno e
                                        all'aperto.</p>
            <p> Infatti, quando egli più tardi uscì, s'accorse che tutti, anche
                                        i monelli della strada, lo seguivano con gli occhi. E gli
                                        sguardi di tutti, uomini e donne, gli sembravano i raggi di
                                        una lanterna che si proiettavano su di lui per illuminarlo
                                        bene fino all'anima: tutti volevano sapere cosa egli
                                        pensava, dove andava, che intendeva di fare.</p>
            <p> E fra di sè reagiva, imprecava contro il suo prossimo curioso:
                                        ma istintivamente cercava di nascondersi e camminava rasente
                                        i muri, nell'ombra; a occhi bassi sebbene a testa
                                        dritta.</p>
            <milestone unit="section"/>
            <p>*</p>
            <p> Del resto non andava in nessun luogo segreto: andava a far
                                        l'affar suo, a far aggiustare dal vecchio fabbro la forbice
                                        per potare.</p>
            <p> Il vecchio fabbro, che era anche maniscalco e arrotino, abitava
                                        in un luogo strano, nella sagrestia di una piccola chiesa in
                                        rovina, qualche centinaio di metri distante dal paese.</p>
            <p> Anni prima, sebbene vecchio già, era andato anche lui in
                                        America, ritornandone con un sacchetto di monete d'oro,
                                        quasi ricco quindi; la notte stessa del suo arrivo il
                                        sacchetto gli venne rubato: e adesso viveva nelle rovine
                                        della chiesetta e della sua vita.</p>
            <p> Ma non parlava mai, se non interrogato, della sua disgrazia.</p>
            <p> E del resto viveva abbastanza bene col suo guadagno, tanto più
                                        che in America aveva imparato diversi mestieri, e sapeva
                                        aggiustare gli strumenti a molla, le macchine da cucire e
                                        perfino i gioielli delle donne.</p>
            <p> Una quiete infinita regnava intorno alla sua dimora: l'erba
                                        cresceva altissima intorno agli avanzi dei muri della
                                        chiesetta e davanti si stendeva un prato, così coperto di
                                        fioralisi che pareva riflettesse l'azzurro intenso del cielo
                                        di maggio.</p>
            <p> Sotto una tettoia primitiva che funzionava da officina, il
                                        vecchio piccolo e tozzo e un po' sciancato, con un testone
                                        calvo dal quale pareva che i capelli fossero scivolati per
                                        fermarsi in una lunga barba grigia, lavorava silenzioso
                                        davanti alla sua incudine: un mucchio di strumenti e di
                                        ferramenta era per terra.</p>
            <p> Nel vedere Zebedeo non si mosse, non smise di lavorare, ma parve
                                        anche lui uscire dalla sua indifferenza per guardarlo con
                                        una certa curiosità.</p>
            <p> Zebedeo trasse di sotto il cappotto la forbice e gliela porse:
                                        il lavoro da farsi era minimo, si trattava di cambiare solo
                                        la molla rotta, e si poteva farlo lì per lì, ma non ostante
                                        le premure del cliente il fabbro mise lo strumento sul
                                        mucchio e disse:</p>
            <p> — Bisogna aspettare il turno, puoi venire a prenderla domani
                                        sera. Oh, bada poi che io non assumo nessuna responsabilità
                                        se viene rubata.</p>
            <p> Zebedeo lo sapeva, era una condizione che il vecchio faceva a
                                        tutti.</p>
            <p> — Zio Michele, — disse, — vi lascio egualmente le forbici; se le
                                        rubano non sarà un danno come quello che fecero a voi quella
                                        volta.</p>
            <p> Il vecchio sollevò il viso, lo guardò torvo, poi riprese a
                                        lavorare: ma Zebedeo non se ne andava: pareva provasse
                                        gusto, quella mattina, a ricordare al fabbro la sua
                                        disgrazia.</p>
            <p> — Zio Michele, voi non avete saputo mai nulla del fatto?</p>
            <p> — Se ne avessi saputo qualche cosa non me lo avresti domandato.
                                        In questo paese le cose si sanno da tutti, persino dai
                                        gatti.</p>
            <p> — Ma la giustizia non s'è occupata di far ricerche?</p>
            <p> — La giustizia? Il fuoco la bruci. Io credo che siano stati
                                        loro, quelli della giustizia, a rubarmi il sacchetto, tanto
                                        poco si sono occupati a ricercare il colpevole.</p>
            <p> — Io, fossi stato in voi, non mi sarei dato pace. Avrei cercato
                                        per conto mio, avrei venduto l'anima al diavolo pur di
                                        sapere qualche cosa.</p>
            <p> — Ho cercato, ho cercato: ho fatto fare il gioco delle carte,
                                        sono stato dalla fattucchiera, ho promesso una novena a
                                        sant'Antonio se riuscivo a sapere qualche cosa, e qualche
                                        dubbio ce l'ho; ma come si fà, senza prove, senz'aiuto? Non
                                        mi resta che maledire. Oh, questo sì: quando tu mi vedi così
                                        tranquillo a lavorare, io recito un rosario di maledizioni:
                                        che ti si marcisca la mano con la quale mi hai spogliato, e
                                        l'altra mano ancora, e ogni giuntura ti si rallenti; che tu
                                        possa essere divorato vivo dai vermi, e ogni moneta rubata a
                                        me, frutto del mio sudore, ti serva a comprare medicamenti,
                                        e ti caschino gli occhi, e tua figlia e i suoi figli siano
                                        dispersi membro per membro, rosi dalla malattia e dal
                                        cancro, davanti a te impotente ad assisterli.</p>
            <p> — Eh, basta! — disse Zebedeo. — Ce n'è per tutti gli assassini
                                        del mondo.</p>
            <p> — No, non basta, figlio mio. È il mio unico conforto, e se mi
                                        togli quello è come mi derubi un'altra volta.</p>
            <p> — Dio non vuole, a maledire così.</p>
            <p> — Se non voleva, non doveva lasciarmi derubare. Non solo vuole,
                                        ma sono certo che è lui a farmi imprecare così: e le
                                        maledizioni cadono, Zebedeo, cadono! Vedrai che un giorno o
                                        l'altro la lebbra coprirà il corpo del mio assassino, ed
                                        egli verrà a chiedermi perdono. Ma io non perdonerò no: nè a
                                        lui, nè a sua madre, nè ai suoi figli.</p>
            <p> Zebedeo lo ascoltava un po' ironico, eppure provava un
                                        misterioso senso di terrore; pensava sempre alle maledizioni
                                        di Lia, alla mano morsicata di Bellia, e ripreso più a fondo
                                        dalla sua inquietudine tornò indietro, passò per le strade
                                        dove poteva incontrare il dottore.</p>
            <p> Le strade erano tranquille, e tutto il paese steso al sole fra i
                                        prati fioriti si godeva il bel mattino di maggio; sui
                                        davanzali delle piccole finestre e sulle loggie di legno
                                        fiorivano entro recipienti rotti e vasi di sughero garofani
                                        e viole.</p>
            <p> Gli uomini erano già al lavoro, e anche le donne sfaccendavano
                                        dentro casa; solo in un angolo della piazza, davanti a una
                                        rivendita di vino, i grossi proprietari trattavano i loro
                                        affari o chiacchieravano di cose inutili.</p>
            <p> Altre volte anche lui usava frequentare quel posto, quella
                                        compagnia: adesso passò dritto duro salutando appena con la
                                        testa: e di nuovo si sentiva seguìto dallo sguardo di quegli
                                        uomini che gli sembravano nemici sebbene tutti suoi amici e
                                        parenti.</p>
            <p> Ed ecco che senza volerlo spinto da una forza invisibile si
                                        trova davanti alla porta di Lia: la strada faceva gomito
                                        colla piazza, ed era una delle più popolari e povere del
                                        paese, sterrata, con casupole basse che parevano tane: la
                                        casa di Lia, a un piano, tinta di bianco, con la porta nuova
                                        e un balconcino di ferro era un palazzo fra tanta
                                        miseria.</p>
            <p> Sul balconcino stava un ragazzetto smilzo e nero con un libro in
                                        mano: i suoi lunghi e dolci occhi neri scintillarono nel
                                        vedere e riconoscere il passante. E il passante se ne
                                        accorse; e quello sguardo lo punse più che tutti gli
                                        altri.</p>
            <p> Perchè il ragazzetto era il figlio del povero Basilio.</p>
            <milestone unit="section"/>
            <p>*</p>
            <p> Da una di quelle casupole appunto usciva il dottore: così alto
                                        che doveva piegarsi per passare nella porticina.</p>
            <p> Aveva già larghi pantaloni estivi di tela grezza che gli
                                        ricadevano a campana sui piedi enormi, e un cappello di
                                        paglia sulla grossa testa bruna ricciuta. Anche la barba era
                                        crespa. Coi suoi occhi neri un po' fissi e il naso camuso,
                                        ricordava un agnellone, eppure piaceva immensamente alle
                                        donne, che erano felici se si ammalavano, per essere
                                        visitate da lui. Ecco che tutte si affacciano adesso alle
                                        porticine e ai finestrini per salutarlo: egli risponde con
                                        un largo gesto della mano che pare una benedizione, senza
                                        guardare nessuno, e mette la mano sulla testa dei ragazzetti
                                        della strada per fermarli e non investirli, mentre ascolta
                                        distratto Zebedeo, che lo ha raggiunto e gli cammina duro a
                                        fianco; duro in apparenza, in fondo umile e
                                        supplichevole.</p>
            <p> — Mi capita questo, — diceva sottovoce, — ieri il mio ragazzo è
                                        stato morsicato alla mano da un puledro; e la mano s'è
                                        gonfiata. Bisognerebbe che tu me lo guardassi.</p>
            <p> Gli dava del tu perchè lo conosceva da ragazzetto, e dopo tutto
                                        era figlio di un antico suo mezzadro.</p>
            <p> — Vieni subito, Antonino? Siamo quasi vicino a casa: fai presto;
                                        uno sguardo e basta.</p>
            <p> — La mano gli duole?</p>
            <p> — Lui dice di no; ma forse lo dice per non inquietare la
                                        madre.</p>
            <p> Il dottore camminava distratto e pensieroso; quando furono allo
                                        svolto della strada invece di prendere a destra verso la
                                        casa del Barcai si diresse a sinistra.</p>
            <p> — Non vieni? — disse Zebedeo fermandosi; poi riprese a seguirlo
                                        perchè sapeva che prima di andare dov'era chiamato il
                                        dottore si faceva molto pregare.</p>
            <p> — Dopo tutto sei un antico guardiano di capre, villanzone
                                        rifatto che non badi se non ad accumulare quattrini: ed hai
                                        lasciato morire di stenti tuo padre — pensava.</p>
            <p> — Antonino, — supplicava di nuovo, — vieni per l'amor di Dio.
                                        Per la madre, che è molto preoccupata.</p>
            <p> — Ho da fare altre due visite urgenti, prima, — gridò allora il
                                        dottore. La sua voce richiamò ancor più l'attenzione delle
                                        donne e tutte adesso oltre che guardar lui guardavano con
                                        curiosità Zebedeo.</p>
            <p> E Zebedeo dovette tacere umiliato; ma continuò a seguire il
                                        dottore, aspettandolo fuori della porta dei malati.</p>
            <p> L'ultima delle visite era fortunatamente in una casa poco
                                        distante dalla sua; e si trattava di un caso straordinario
                                        che servì a svagarlo alquanto.</p>
            <p> Si trattava di una donna benestante ma idiota presa da
                                        convulsioni isteriche perchè aveva dato convegno allo stesso
                                        Sant'Antonio della parrocchia e qualcuno era venuto davvero
                                        la notte prima a visitarla camuffato da Santo; e mentre lei
                                        serviva il vino e le altre cose buone preparate per lui,
                                        ecco sopraggiungere San Pietro con le chiavi, per chiedere
                                        spiegazioni ad Antonio del come era uscito senza permesso
                                        dal paradiso chiuso. Dopo un tafferuglio più umano che
                                        divino i due santi se n'erano poi andati portandosi via, il
                                        vino e le altre cose buone, lasciando la donna
                                        tramortita.</p>
            <p> Dal cortile, dove anche Zebedeo era penetrato col dottore, si
                                        vedeva attraverso una finestra aperta la disgraziata donna
                                        stesa su un divano; agitava le gambe e rantolava, con la
                                        bocca storta e violacea, gli occhi gonfi chiusi; due vicine
                                        di casa piegate su lei la tenevano ferma e le dicevano
                                        parole di conforto, ma di tanto in tanto si scambiavano uno
                                        sguardo e stringevano le labbra per non ridere.</p>
            <p> — Lasciatela, — ordinò il dottore, e le prese il polso e trasse
                                        l'orologio.</p>
            <p> Calmata dalla sola presenza di lui, ella mise i piedi sul
                                        pavimento e sedette composta.</p>
            <p> — Raccontami il fatto, — egli disse rude e assieme indifferente,
                                        chinando un po' la testa come per ascoltare i battiti del
                                        polso.</p>
            <p> — È stato così, — cominciò una delle donne.</p>
            <p> — Lascia dire a lei, — egli urlò; ma anche nel suo sdegno era
                                        freddo, lontano.</p>
            <p> La malata cominciò a parlare con voce bassa e turbata come
                                        quando si confessava. Era giovane ancora col viso acuto
                                        scuro e gli occhi ardenti.</p>
            <p> Zebedeo appoggiato al davanzale esterno della finestra,
                                        l'ascoltava con più interesse del dottore.</p>
            <p> — Il fatto è questo. Io andavo tutte le sere a pregare in
                                        chiesa; rimanevo fino a tarda ora, finchè non c'era più
                                        nessuno. E lui, Sant'Antonio, mi guardava coi suoi occhi di
                                        stella e pareva movesse le labbra d'oro per dirmi qualche
                                        cosa. Sì, mi diceva qualche cosa; e io mi avvicinavo e
                                        parlavo con lui. Sono una donna sola, senza compagnia: sono
                                        idiota e tutti si burlano di me. Nessuno mi vuol bene. Se io
                                        non avessi da vivere mi toccherebbe di chiedere l'elemosina,
                                        e forse mi prenderebbero a sassate. Ma Dio e i santi parlano
                                        con noi, semplici: la gente c'invidia per questo. Così io
                                        dissi a Sant'Antonio: Sant'Antonio mio, perchè non venite a
                                        farmi visita? E diglielo oggi, diglielo domani, finalmente
                                        promise che sarebbe venuto ieri sera. Ed è venuto; piano,
                                        piano è venuto, senza far chiasso; ed io l'ho ricevuto nella
                                        mia casa indegna di lui. Avevo preparato qualche cosa, si
                                        capisce, e lui si degnava di accettare il mio buon cuore....
                                        Ed ecco.... no.... il resto non lo posso raccontare.... non
                                        posso, non posso....</p>
            <p> Ricominciò ad agitarsi; il dottore la tenne ferma con la sua
                                        mano muscolosa.</p>
            <p> — Guardami in faccia — le impose — continua.</p>
            <p> La donna non poteva davvero raccontare il resto; era troppo
                                        penoso per lei: ma cominciò a piangere d'un pianto caldo
                                        infantile che la sollevò.</p>
            <p> Zebedeo si turbava sempre più; un tempo avrebbe riso: adesso che
                                        il dolore toccava anche lui, adesso che l'ombra di un
                                        misterioso potere camminava accanto alla sua, era quasi
                                        propenso a credere vero il fatto accaduto alla donna.</p>
            <p> E si sdegnò per la brutalità con la quale il dottore
                                        parlava.</p>
            <p> — Ascolta, Rita: quei due malandrini non ti hanno portato via
                                        quattrini per caso? No? Tanto meglio. Ma il vino le paste e
                                        l'arrosto te li hanno portati via, accidenti a loro! Si vede
                                        che anche in paradiso c'è carestia. Senti, io ti darò una
                                        medicina per calmarti; ma ricorda bene ogni cosa: è
                                        necessario che tu dica tutto, perciò qui c'entra anche il
                                        delegato di pubblica sicurezza.</p>
            <p> Ella piangeva sempre.</p>
            <p> — Che può il delegato contro i santi? La colpa è tutta mia che
                                        ho fatto disobbedire Sant'Antonio: ma la mia intenzione era
                                        buona; era per sola amicizia che volevo la sua visita.</p>
            <p> — Com'era il viso del Santo malandrino sopraggiunto?</p>
            <p> Al solo accenno a questo santo malandrino la donna trasaliva
                                        tutta e stralunava gli occhi.</p>
            <p> — Non lo so, non lo so; non l'ho veduto.... non posso
                                        ricordarlo.</p>
            <p> — Ma, e quello di Sant'Antonio lo ricordi? Com'era?</p>
            <p> — Era il suo viso, liscio e bello come una rosa: come volete che
                                        fosse?</p>
            <p> — Ci son tanti mascalzoni col viso liscio e bello come la rosa,
                                        — egli osservò, continuando il suo interrogatorio crudo più
                                        da giudice che da medico. Poi ordinò una pozione calmante e
                                        disse alle donne di non abbandonare l'isterica.</p>
            <p> Quando ritrovò Zebedeo nel cortile ad aspettarlo parve lo
                                        vedesse solo allora: si lasciò ripetere di che si trattava,
                                        e finalmente accondiscese ad accompagnarlo.</p>
            <p> Trovarono Bellia a trastullarsi nel cortile; aveva preso per le
                                        ali una piccola pollanca che pareva una colomba e le metteva
                                        un nastrino rosso alla zampa. Tutto era tranquillo intorno,
                                        come se la morte non fosse di recente passata, sebbene la
                                        serva preparasse sotto la tettoia una caldaia di liquido
                                        nero per tingere i fazzoletti da lutto. Nel vedere il
                                        dottore anche lei arrossì e cercò di nascondersi, tanto egli
                                        le piaceva: poi piano piano si fece avanti, si avvicino, lo
                                        fissò in viso. Egli esaminava la mano di Bellia con una
                                        certa cura; s'era animato perchè il caso lo interessava;
                                        sbottonò il polsino della camicia e denudò il braccio bianco
                                        e muscoloso del giovine; glielo sollevò, lo palpò, parve
                                        guardarlo attraverso la luce.</p>
            <p> Tutti stavano a guardarlo con ansia silenziosa, allacciati l'uno
                                        all'altro dal filo dello stesso pensiero; lui solo, Bellia,
                                        sorrideva un po' beffardo, un po' stupito, e abbandonava la
                                        mano gonfia al dottore come non fosse la sua. In fondo era
                                        inquieto anche lui, non tanto per il male suo quanto per
                                        l'aria grave del dottore.</p>
            <p> E gli dava fastidio raccontare com'era andata la cosa: anche lui
                                        non ricordava il modo col quale la bestia indiavolata lo
                                        aveva morsicato.</p>
            <p> — Correva più di un cane: per fermarlo mi lasciai andar giù
                                        afferrandolo per la criniera: è allora che mi ha morsicato,
                                        ma lì per lì non me ne accorsi.</p>
            <p> — E dopo di questo, — intervenne il padre, — non volle lasciarsi
                                        fasciare la mano.</p>
            <p> — Hai fatto male, figlio mio, c'è senza dubbio un po'
                                        d'infezione; avete in casa qualche disinfettante?</p>
            <p> Non avevano nulla, ma zia Annia disse con presunzione di aver
                                        lavato lei la mano con l'aceto.</p>
            <p> Il dottore non le badò: e questo la offese.</p>
            <p> Zebedeo invece era contento che il dottore prendesse sul serio
                                        la cosa; solo gli pareva che mentre con la donna isterica
                                        s'era mostrato brutale qui assumesse un'aria quasi di
                                        mistero. O forse si trattava di una cosa molto grave?</p>
            <p> Fatto sta che il dottore volle Bellia con sè per disinfettargli
                                        bene la mano; e non si pronunciò oltre.</p>
            <p> Zebedeo li accompagnò.</p>
            <milestone unit="section"/>
            <p>*</p>
            <p> La casa del dottore era ancora una povera abitazione di
                                        contadini, col cortiletto recinto di un muro basso; nella
                                        stanza terrena dove egli riceveva, uno scafale con libri
                                        rilegati, un armadio a vetri e una lunga tavola dov'egli
                                        faceva stendere i clienti erano i soli arredi della sua
                                        professione.</p>
            <p> Egli guadagnava moltissimo, perchè oltre ad aver la condotta per
                                        i poveri, si faceva pagare dai ricchi, ed era chiamato anche
                                        in altri paesi per consulti e operazioni: possedeva inoltre
                                        terreni e bestiame; eppure viveva miseramente sempre più
                                        avido di denaro.</p>
            <p> Mentr'egli disinfettava la mano di Bellia, le galline e il cane
                                        si affacciavano liberamente alla porta della stanza che dava
                                        sul cortile, e pareva osservassero quel che avveniva là
                                        dentro: e a sua volta Bellia si divertiva a guardare i
                                        gattini neri saltellanti intorno alla giovine madre stesa al
                                        sole che offriva loro le mammelle color viola.</p>
            <p> D'improvviso un ragazzo spinse con violenza il portone ed entrò
                                        di corsa fino alla stanza.</p>
            <p> — Che il dottore venga subito, — disse ansando, eppur guardando
                                        intorno curioso. — il vicario sta molto male; ha vomitato
                                        tanto sangue.</p>
            <p> — Vomita ancora? — domandò con ironia il dottore.</p>
            <p> — No: adesso ha cessato.</p>
            <p> — E allora va. Verrò fra poco; va: chiudi il portone.</p>
            <p> Il ragazzo guardava la mano di Bellia e non se ne andava.</p>
            <p> Allora Zebedeo lo spinse verso il cortile, irritato; perchè
                                        avrebbe voluto che non si sapesse del male del figlio.</p>
            <p> Il dottore, divenuto improvvisamente loquace, sparlava del
                                        vicario.</p>
            <p> — Speriamo si decida una buona volta a crepare. È là aggrappato
                                        alla cassetta della chiesa come un naufrago alla sua tavola.
                                        Vuol rifarsi del sangue che vomita col denaro che succhia ai
                                        poveri. E poi facesse il suo dovere: quando lo cercano per
                                        le funzioni sacre sta male: quando si tratta di ritirare la
                                        prebenda sta benissimo.</p>
            <p> — Avrà bisogno di denari. — disse Bellia.</p>
            <p> E il dottore, mentre gli fasciava la mano, si mise a discorrere
                                        seriamente con lui.</p>
            <p> — Macchè bisogno! È solo, non ha madre nè padre nè parenti; ne
                                        ha anche troppi di denari. Cento volte gli dissi: ma
                                        ritirati, va in riva al mare, fa una cura. — Già, e allora i
                                        soldi della prebenda chi se li piglia? E allora crepa. I
                                        denari, credi pure, figlio mio, sono la rogna del mondo.</p>
            <p> — Ma senti chi parla! — pensava Zebedeo, mentre Bellia diceva
                                        ridendo:</p>
            <p> — Oh io per me quanti ne ho ne spendo. Il guaio è che non ne
                                        ho.</p>
            <p> — Li avrai anche tu un giorno; ne avrai troppi anche tu;
                                        speriamo te li godrai.</p>
            <p> Zebedeo sentiva voglia di fargli le fiche sotto gli occhi, ma in
                                        fondo era soddisfatto che egli trattasse bene Bellia. Sia
                                        contento Bellia, tutto il resto non importa.</p>
            <p> E mise la mano sotto il risvolto del cappotto per trarre il
                                        portafogli; in quel momento era felice e avrebbe pagato la
                                        visita anche cento lire se il dottore glie le avesse
                                        chieste.</p>
            <p> — Quanto è per il tuo disturbo, Antonino?</p>
            <p> Il dottore rimetteva in ordine i suoi strumenti; non
                                        rispose.</p>
            <p> — Antonino....</p>
            <p> — E andate, c'è tempo! — gridò infine di mala maniera.</p>
            <p> — C'è tempo, — pensava Zebedeo rabbuiandosi, mentre se ne andava
                                        col figlio. — Dunque il male può continuare.</p>
            <milestone unit="section"/>
            <p>*</p>
            <p> Il male forse non sarebbe continuato senza un incidente avvenuto
                                        nel frattempo in casa Barcai.</p>
            <p> Il fuoco che la serva aveva acceso sotto la tettoia, come ella
                                        usava sempre che doveva far bollire la caldaia, s'era questa
                                        volta attaccato ad un mucchio di frasche imprudentemente
                                        accatastate lì accanto: le fiamme salivano alte e furiose e
                                        minacciavano di incendiare il tetto e la stalla attigua.</p>
            <p> Già la gente accorreva da ogni parte, mentre Bellia e il padre
                                        uscivano dal cortile del dottore: e Zebedeo indovinò subito
                                        una nuova disgrazia poichè vide una nuvola di fumo salire
                                        dalla sua casa. Si mise a correre, e cominciò a urlare
                                        quando il portone spalancato gli apparve come la bocca di un
                                        forno; le fiamme pareva scaturissero di sotterra e si
                                        slanciavano e volavano via con grandi ali rosse.</p>
            <p> Attraverso il fumo soffocante che riempiva il cortile figure
                                        nere correvano qua e là con secchi d'acqua.</p>
            <p> — La mia casa s'è mutata in inferno, — egli urlò fuori di sè,
                                        togliendosi la berretta e sbattendola come tentasse di
                                        smorzare con essa il fuoco.</p>
            <p> E dimenticò ogni altra cosa. Corse al pozzo dove Rosa e la
                                        padrona rosse e sudate attingevano l'acqua e la versavano
                                        nelle secchie, e prese due di queste; e per qualche minuto
                                        non fece altro che correre dalla tettoia al pozzo e dal
                                        pozzo alla tettoia e lanciare acqua sul fuoco. Anche gli
                                        altri, uomini e donne, facevano lo stesso: i vicini di casa
                                        portavano l'acqua dai loro pozzi, i bambini aiutavano; e
                                        tutti pareva si divertissero. Ma l'incendio continuava e
                                        anche le fiamme avevano qualche cosa di allegro, alimentate
                                        anzichè abbattute dagli sputi dell'acqua.</p>
            <p> I cavalli nitrivano e scalpitavano nella stalla; già una trave
                                        della tettoia dapprima annerita fumava e s'accendeva in cima
                                        come un sigaro.</p>
            <p> Allora Zebedeo, acciecato dal fumo e dall'angoscia, s'accorse
                                        che Bellia aveva appoggiato una scala di fuori e smoveva le
                                        tegole del tetto.</p>
            <p> — Largo, — gridava. — Adesso smuovo la trave e la faccio andar
                                        giù.</p>
            <p> Tutti si scostarono, coi secchi in mano, guardando in alto: in
                                        breve s'udì uno schianto; una nuvola di polvere si mischiò a
                                        quella del fumo; il tetto cadeva soffocando il fuoco con le
                                        sue macerie.</p>
            <p> La tettoia era rovinata, ma la stalla e la casa erano salve.</p>
            <milestone unit="section"/>
            <p>*</p>
            <p> Cessato il pericolo cominciarono le recriminazioni.</p>
            <p> — Sei stata tu, — gridava il padrone a Rosa. — E chi pagherà il
                                        danno, adesso?</p>
            <p> La ragazza, buttata per terra e mezza morta per la stanchezza e
                                        lo spavento, si guardava le mani scorticate dalla corda del
                                        secchio per attingere acqua e singhiozzava.</p>
            <p> — Sono stata io, — disse infine. — Ebbene, fate quello che
                                        volete; o cacciatemi via o tenetemi al servizio fino a
                                        scontare il danno.</p>
            <p> Questa sottomissione non calmava Zebedeo; perchè non era al
                                        danno della tettoia che egli pensava; pensava alla mano di
                                        Bellia che nello sforzo s'era sfasciata e gonfiata di più e
                                        prendeva un colore scuro come annerita dal fumo.</p>
            <p> E avrebbe voluto richiamare subito il dottore, ma non osava. Per
                                        calmarlo Bellia disse che sarebbe andato lui a farsi
                                        nuovamente fasciare la mano, e stava per uscire quando il
                                        dottore stesso arrivò: aveva saputo dell'incendio e degli
                                        sforzi del giovane e lo sgridò con asprezza, cosa che fece
                                        grande piacere a Zebedeo.</p>
            <p> Bellia cominciò ad annoiarsi.</p>
            <p> — Se mi tormentate così, — disse appena andato via il dottore, —
                                        mi nascondo e non mi vedrete per una settimana.</p>
            <p> — Nasconditi pure, purchè lasci in pace la tua mano.</p>
            <p> Allora Bellia andò a coricarsi sul suo lettuccio nella camera
                                        terrena e si addormentò profondamente: la madre entrò in
                                        punta di piedi e chiuse la finestra e tutti stettero in
                                        silenzio per non disturbare il sonno di lui, come quando era
                                        bambino.</p>
            <milestone unit="section"/>
            <p>*</p>
            <p> Nei giorni seguenti Zebedeo ebbe molto da fare per lo sgombero e
                                        il riattamento della tettoia: uno dei servi del povero
                                        Basilio e anche Rosa tutt'ora stordita sebbene avesse bevuto
                                        un'acqua contro lo spavento preparata dalla fattucchiera,
                                        aiutavano i muratori.</p>
            <p> A Bellia non veniva permesso neppure di avvicinarsi: Rosa
                                        stessa, che esagerava sempre i suoi sentimenti, avvertiva il
                                        padrone se il giovane accennava a fare qualche cosa.</p>
            <p> E Bellia scrollava le spalle e si metteva a sedere accanto alla
                                        porta di cucina con la mano sostenuta da una fascia legata
                                        al collo, triste, preoccupato, non per il male, ma per la
                                        sua forzata inazione. Di tanto in tanto la madre o la
                                        vecchia gli mettevano un impacco sulla mano che cominciava a
                                        venire in suppurazione, ed egli lasciava fare inerte con
                                        negli occhi già così freschi e vivi un'espressione di
                                        indifferenza; e pareva che le sue palpebre si appassissero
                                        come petali di gardenia. Anche la bocca era violacea e
                                        arida: una lieve peluria gli cresceva sopra il labbro e
                                        sulle gote ed egli non se la radeva più, non solo, ma quando
                                        la madre gli diede i denari perchè andasse dal barbiere
                                        disse con dispetto:</p>
            <p> — Non li voglio. Voglio lasciarmi crescere la barba finchè
                                        vivo.</p>
            <p> Il dottore era la sola persona che riusciva a scuoterlo e
                                        confortarlo sebbene non si pronunciasse mai chiaramente
                                        circa la natura e la durata del male.</p>
            <p> Ecco che entra dopo aver picchiato forte col bastone sul
                                        portoncino aperto per avvertire che viene; la serva fa di
                                        tutto per avvicinarsi, lo guarda alle spalle, sul collo,
                                        arrossisce, istintivamente si erge sul busto e dondola i
                                        fianchi per farsi notare da lui.</p>
            <p> Anche Zebedeo e le donne gli vanno incontro e mentre la madre lo
                                        guarda con fede e speranza zia Annia l'osserva fredda
                                        diffidente e non gli rivolge mai per prima la parola. Bellia
                                        s'irrita per tutta quell'accolta di persone intorno a lui;
                                        abbandona la mano all'esame rapido del dottore e prova un
                                        gusto crudele se la mano ha peggiorato.</p>
            <p> Un giorno disse freddamente:</p>
            <p> — Se verrà la cancrena bisognerà tagliarla.</p>
            <p> — Tu sei pazzo — gridò il padre.</p>
            <p> — Perchè ti metti in mente queste scempiaggini?</p>
            <p> — Ma io non ho paura di nulla: tanto, da campare ce n'ho.</p>
            <p> E tornò a sedersi accanto all'uscio di cucina, tirando calci
                                        alle galline e ai gatti che tentavano di passargli
                                        davanti.</p>
            <p> Neppure Ladrone il buon cane di guardia col quale erano amici da
                                        tanti anni riusciva più ad avere la sua simpatia: invano gli
                                        si aggirava intorno scodinzolando, guardandolo con occhi
                                        dolci e lucenti, invano tentava di leccargli la mano sana:
                                        egli lo scacciava col piede, voleva star solo col suo male e
                                        col suo pensiero segreto: un pensiero che egli non voleva
                                        rivelare intero neppure a sè stesso.</p>
            <p> Così un'afa pesante e un'ombra grigia gravavano sulla casa un
                                        giorno tanto serena.</p>
            <p> La stessa figura di zia Annia vi portava qualche cosa di
                                        estraneo, di misterioso; era come l'ombra lunga del morto
                                        rimasta lì a ricordare che un'iniquità era stata compiuta,
                                        che Dio forse voleva punire la famiglia avida col male del
                                        figlio, con le disgrazie che accadevano: perchè alla caduta
                                        della tettoia erano succeduti altri guai; l'afta s'era
                                        sviluppata nel bestiame lasciato dal povero Basilio, e già
                                        due vacche erano morte: altro bestiame era stato rubato.</p>
            <milestone unit="section"/>
            <p>*</p>
            <p> Una sera Zebedeo decise di tornare da Lia. Ella non s'era fatta
                                        più viva, anzi a quanto riferivano le donne del vicinato
                                        viveva ritirata e lavorava in casa senza voler ricevere
                                        nessuno. Zebedeo tuttavia non si fidava di quella quiete
                                        apparente.</p>
            <p> Questa volta trovò anche il ragazzo accanto alla madre che
                                        cuciva: tutti e due seduti su piccoli sgabelli, presso la
                                        tavola, sotto la luce diretta d'un lume ad olio; e il
                                        riflesso dorato dei capelli di Salvatore faceva contrasto
                                        con la massa opaca della testa di Lia avvolta in un
                                        fazzoletto nero.</p>
            <p> Zebedeo non aveva pensato di poter trovare il ragazzo e la sua
                                        presenza lo turbò; quegli occhi vivi e astuti, dolci e
                                        intelligenti, gli penetravano fino all'anima.</p>
            <p> D'altronde pensava che quello che aveva da dire alla madre
                                        poteva sentirlo anche il figlio, e se quei due penetravano a
                                        fondo nella sua pena e ne provavano pietà tanto meglio, o se
                                        ne provavano gusto tanto meglio ancora: egli veniva lì per
                                        frugare nella sua piaga e cercare dolore per conforto.</p>
            <p> Tuttavia prese un tono scherzoso rivolgendosi al ragazzo.</p>
            <p> — Studi ancora, a quest'ora? E mettilo a dormire, quel libro:
                                        non vedi che è stanco di essere letto? E tu va fuori a
                                        giuocare coi ragazzi.</p>
            <p> — Il mio Salvatore non va mai fuori, la sera — disse seria la
                                        madre alzandosi per accostare una sedia a Zebedeo. —
                                        Siedi.</p>
            <p> — Non va fuori per obbedirti; ma i ragazzi devono sempre
                                        disobbedire.</p>
            <p> — Tu dicevi così al tuo Bellia?</p>
            <p> — Non lo dicevo ma lo pensavo. I ragazzi che obbediscono non
                                        sono veri ragazzi sani. Sai che cosa sono, Salvatore?</p>
            <p> Il ragazzo lo guardava con gli occhi luminosi, tanto che Zebedeo
                                        non sapeva distinguere se in quello sguardo vi fosse più
                                        ostilità o benevolenza, beffa o malizia; ma fu contento nel
                                        veder ridere Salvatore quando egli disse:</p>
            <p> — Sono ragazze.</p>
            <p> Lia credette che l'uomo volesse parlare da solo a solo con lei,
                                        e per questo consigliasse il ragazzo ad uscire.</p>
            <p> — Va a dormire, Salvatore.</p>
            <p> Allora fu Zebedeo a pregarla di lasciarlo e il ragazzo abbassò
                                        gli occhi sul libro, ma per quanto leggesse non voltava mai
                                        la pagina. Anche Lia cuciva: e Zebedeo vedeva le sue mani e
                                        l'ombra delle sue mani sulla tela e l'ago e l'ombra dell'ago
                                        ficcarsi nella tela con un movimento misterioso; e aveva
                                        paura che la donna mormorasse fra di sè maledizioni e
                                        scongiuri.</p>
            <p> — Non sono più venuto, Lia, perchè in questi ultimi giorni le
                                        disgrazie mi sono fioccate come la grandine. Una sventura
                                        non viene mai sola. Forse saprai già dell'incendio.</p>
            <p> Il viso di lei parve farsi più acuto per un lieve sorriso di
                                        scherno.</p>
            <p> — Che cos'è una tettoia per te, Zebedeo Barcai? Se ti lamenti
                                        per questo! O forse devi venire da me per prestarti cento
                                        scudi per accomodarla?</p>
            <p> — Beffami pure — pensava Zebedeo — se ciò ti fa piacere e
                                        sminuisce il tuo odio, beffami pure.</p>
            <p> — Eppoi ho il bestiame malato, e anche il mio Bellia ha una mano
                                        malata. (Sapeva Lia o fingeva di non sapere? Il suo viso
                                        s'era abbassato e si nascondeva. Bisognava dirle tutto?
                                        Bisognava.) Gliel'ha morsicata il puledro del povero
                                        Basilio, e pare ci sia un po' d'infezione. Domani il dottore
                                        gli deve fare un taglio per portar via la materia.</p>
            <p> — Il dottore? Il fuoco lo bruci. Tu dai retta al dottore? Egli
                                        taglia la carne viva ai cristiani per trarne del denaro. Io
                                        se avessi un male non mi lascerei neppure toccare da
                                        lui.</p>
            <p> — Tu vuoi impressionarmi per ritardare l'operazione e far venire
                                        la cancrena al mio Bellia, — pensava Zebedeo, eppure la
                                        donna gli sembrava sincera e già le sue parole gli destavano
                                        un senso di diffidenza contro il dottore.</p>
            <p> — Non gliela far toccare la mano, a tuo figlio. Lascia che il
                                        male si maturi da sè: poi basta che tua moglie lo punga con
                                        un ago e tutto è fatto. Basta la punta di un ago. Ti ricordi
                                        (ella pungeva la tela per dimostrare come andava fatto) ti
                                        ricordi quando il povero Basilio ebbe quell'ascesso al
                                        collo? Il dottore diceva di tagliare: egli taglia sempre,
                                        quel figlio di boia; ma Basilio diede retta a me. Bastò la
                                        punta di un ago per farlo guarire.</p>
            <p> — Ma che cosa credi che abbia da fare il dottore? La lancetta
                                        non è che un grosso ago.</p>
            <p> — A volte.... — ella disse a bassa voce — a volte sono loro, i
                                        dottori, che avvelenano la lancetta per far continuare il
                                        male e poi prendersi la grossa paga.</p>
            <p> — Lia! Una donna saggia come tu sembri non dice queste cose.</p>
            <p> — Perchè? Sono angeli, i dottori? Sono uomini; amano il denaro e
                                        quindi sono anch'essi capaci di tutto.</p>
            <p> Quell'<emph rend="italic">anch'essi</emph> turbò Zebedeo:
                                        accennava a lui? Accennava a lui.</p>
            <p> — Salvatore, senti che dice tua madre? per fortuna tu non credi
                                        a queste cose.</p>
            <p> Il ragazzo sollevò gli occhi dal libro ma non rispose: ci
                                        credeva o non ci credeva?</p>
            <p> — Tu fai male, Lia, a far credere al ragazzo certe cose — disse
                                        l'uomo abbassando anche lui la voce.</p>
            <p> — Quali cose? Che ci sono uomini senza scrupoli? Purtroppo lo
                                        imparerà anche da sè. Basta che sia buono lui e che il male
                                        resti fuori di lui.</p>
            <p> — Senti, Lia — riprese Zebedeo — io non credo ch'esista tanto
                                        male nel mondo. Lo pensiamo noi; pensiamo che gli altri
                                        possano fare tanto male, ma è fantasia nostra. Ed è peggio
                                        che essere cattivi noi.</p>
            <p> Egli parlava così perchè il ragazzo sentisse: non sapeva perchè,
                                        ma adesso la sua pena maggiore era che Salvatore lo credesse
                                        colpevole.</p>
            <p> — E anche se lo tocchiamo con le dita, il male, dobbiamo sempre
                                        crederlo minore di quello che è: ai ragazzi poi non bisogna
                                        parlarne. Ne avranno l'esperienza, sì, ma c'è tempo davanti
                                        a loro. Lasciamoli godere finchè possono. Io al mio Bellia
                                        non ho mai detto: il tale fa questo male, il tale fa
                                        quest'altro. Per questo è cresciuto buono lui: a sedici anni
                                        è ancora come un bambino.</p>
            <p> — Il tuo Bellia è nato in un letto di rose e la fortuna gli è
                                        stata madrina; per questo è ancora bambino e sarà sempre
                                        bambino; ma altri nascono col fiore della sventura in mano e
                                        non hanno ancora i denti che l'esperienza della vita li ha
                                        fustigati: non parliamone — ella concluse aggrottando le
                                        sopracciglia. Allora Zebedeo cambiò discorso: raccontò della
                                        donna che aveva ricevuto la visita di Sant'Antonio, con
                                        barzellette che fecero sorridere Salvatore: però gli
                                        sembrava strano che il ragazzo non parlasse mai.</p>
            <p> — Ma la lingua non ce l'hai — domandò quasi irritato di quel
                                        silenzio. — Il maestro non t'insegna a parlare?</p>
            <p> — Il maestro m'insegna a tacere — rispose il ragazzo; e parlava
                                        sul serio, eppure sembrò a Zebedeo che quel moccioso si
                                        burlasse di lui.</p>
            <p> — Bello, quel maestro! È solo lui che vuol parlare? Digli da
                                        parte mia che lui parla per tre, per trenta anzi, se a tutti
                                        voi trenta scolari v'insegna a tacere! E se gli darete retta
                                        diventerete tutti idioti. Tacere! È quando l'uomo non sa
                                        parlare che tutti gli saltano addosso come le mosche
                                        all'asino senza coda.. E se viene incolpato di qualche
                                        malanno e non sa difendersi lo schizzano in aria come un
                                        masso spaccato dalla mina.</p>
            <p> — Se non fa del male nessuno lo incolpa — disse Salvatore.</p>
            <p> L'altro replicò; e parlava animatamente e pareva fosse venuto
                                        solo per questo, per discutere col ragazzo. La madre
                                        guardava il suo Salvatore con ammirazione; le pareva Cristo
                                        fanciullo di contro ai dottori cavillosi del tempio.</p>
            <milestone unit="section"/>
            <p>*</p>
            <p> Certo era intelligente, Salvatore: a dieci anni si sentiva già
                                        superiore a Zebedeo e lo considerava con compatimento: ma in
                                        fondo sentiva un vago terrore di lui perchè lo credeva
                                        colpevole: non lo odiava, non calcolava materialmente il
                                        danno che gli veniva fatto, con una fiducia superba nel suo
                                        valore di ragazzo studioso che sarebbe andato avanti da sè;
                                        ma quell'uomo torvo dalla figura diabolica rappresentava per
                                        lui un mistero che lo rattristava nella profondità del suo
                                        essere, una forza alla quale solo Dio può resistere:
                                        rappresentava il male.</p>
            <p> Eppure, nel sentirlo parlare come parlava, era propenso a
                                        crederlo innocente; no, non aveva distrutto il testamento,
                                        come la madre affermava; e questo pensiero e le affermazioni
                                        di Zebedeo che nel mondo non esiste poi tanto male gli
                                        davano un senso di gioia.</p>
            <p> La madre però vigilava; sentiva ciò che passava nell'anima del
                                        ragazzo e di tanto in tanto lasciava cadere nel discorso
                                        qualche parola che distruggeva l'effetto di quelle di
                                        Zebedeo. Non accennava mai all'eredità, evitando anche di
                                        nominare il povero Basilio che ella pareva non ricordasse
                                        più: ma l'uomo non si illudeva: Basilio era sempre lì,
                                        presente, e parlava con la voce di lei.</p>
            <milestone unit="section"/>
            <p>*</p>
            <p> — Sai che Pietro Paolo mi ha scritto? — ella disse
                                        d'improvviso.</p>
            <p> Pietro Paolo era il marito.</p>
            <p> — È una lettera curiosa; adesso te la farò leggere. Dove l'hai
                                        messa, Salvatore?</p>
            <p> Salvatore cercò la lettera nel cassetto della tavola, e mentre
                                        Zebedeo la leggeva si scostò alquanto e finalmente si mise
                                        anche lui a leggere davvero il suo libro.</p>
            <p> Per qualche momento un silenzio profondo regnò nella cucina
                                        pulita e ordinata come una stanza da ricevere: e quei tre
                                        parevano una famigliola raccolta, quieta intorno al lume
                                        domestico.</p>
            <p> La lettera di Pietro Paolo era lunga, scritta su uno di quei
                                        grandi fogli a quadratini che usavano un tempo i
                                        commercianti. Egli diceva di aver saputo della morte di
                                        Basilio, e invece di compiacersene faceva le sue
                                        condoglianze a Lia.</p>
            <p> “So pure che non ti ha lasciato nulla, e questo mi fa
                                        meraviglia: ma tutto è possibile nel mondo, e le cose meno
                                        credibili sono quelle che più di frequente succedono. Chi
                                        per esempio mi avrebbe un giorno detto che io finivo così, e
                                        che mi sarei rassegnato a tutte le mie disgrazie?</p>
            <p> “È che Dio ci dà la vita, ci dà la disgrazia, ma ci aiuta
                                        sempre. Così i miei affari grazie a Dio vanno bene: il mio
                                        negozio s'è ingrandito. Ho due commessi, e le ordinazioni
                                        crescono di giorno in giorno. Devo confessare che anche il
                                        tempo mi ha aiutato; perciò avevo molta roba in magazzino e
                                        adesso il ferro ha preso un prezzo d'oro. Dunque, ti volevo
                                        dire questo, Lia: mettiamo una pietra sul passato, e scusami
                                        se qualche volta ti ho scritto in quel modo: ma la passione
                                        e la rabbia mi trasportavano. Con tutto il mio guadagno, io
                                        faccio una vita miserabile, sulla sedia a ruote, spinto da
                                        una serva come un bambino. Adesso poi questa donna, sebbene
                                        in casa mia sia lei la padrona, e s'abbia messo un gruzzolo
                                        a parte, mi vuol lasciare: ha trovato un marito più giovane
                                        di lei che le mangerà tutto, si capisce; il mondo è fatto
                                        così; i pesci grossi divorano i piccoli.</p>
            <p> “Io in casa ho bisogno di una donna che mi aiuti e poi sono
                                        stanco di star solo, di non voler bene a nessuno. Ho pensato
                                        sempre al tuo ragazzino, e sempre pensavo: se Dio ci avesse
                                        dato questo figlio prima della mia partenza tutto sarebbe
                                        andato meglio: Lia non mi avrebbe tradito.</p>
            <p> “Basta con le parole. Il fatto è questo: se tu vuoi tornare con
                                        me io non ti farò più cenno del passato. Qui è un paese dove
                                        tutti lavorano, e quindi non si occupano dei fatti
                                        altrui.</p>
            <p> “Nessuno troverebbe strano che noi ci si riunisse: anzi tutti me
                                        lo consigliano: il tuo Salvatore avrebbe in me un vero
                                        padre. Sento che è un ragazzo studioso: lo faremo studiare.
                                        Pensaci bene, Lia, io credo che tornando tu a casa mia, con
                                        le tue cure, con la pace nell'anima e il benestare io
                                        migliorerei in salute. E anche se non avessi da campare
                                        molto, ad ogni modo il tuo avvenire sarebbe assicurato
                                        perchè lascierei tutto a te. Rispondimi e credimi sempre il
                                        tuo affezionatissimo marito</p>
            <p> PIETRO PAOLO.”</p>
            <p/>
            <p> “<foreign xml:lang="la">P.S.</foreign> Vorrei far venire qui
                                        anche il vecchio Michele Pala, quello che mi ha insegnato il
                                        mestiere. Con la sua abilità, gli farei guadagnare molto.
                                        Gli ho scritto; ad ogni modo ti prego di recarti da lui e
                                        pregarlo di rispondermi”.</p>
            <p> A misura che leggeva, Zebedeo provava un senso di sollievo. Se
                                        Lia tornasse col marito e sgombrasse il paese e la sua
                                        coscienza! Ma subito, dal modo noncurante con cui la donna
                                        lasciò che egli le porgesse invano la lettera e poi la
                                        rimettesse sulla tavola, e sovratutto da un lieve sogghigno
                                        che le torceva la bocca, si accorse ch'ella pensava in
                                        tutt'altro modo.</p>
            <p> E perchè ella non indovinasse il suo intimo pensiero prese anche
                                        lui un'aria canzonatrice.</p>
            <p> — Ha buone intenzioni il valentuomo!</p>
            <p> — Buone intenzioni sì, malanno al resto della sua persona! Mi
                                        vuole per tirargli la carriuola poichè la serva lo
                                        abbandona. Ma io gli tiro il collo, se vuole, non la
                                        carriuola.</p>
            <p> — Ma ha molti quattrini — arrischiò Zebedeo — e un mezzo
                                        paralitico come lui muore presto.</p>
            <p> La donna lo guardò di sotto in su con uno sguardo che gli passò
                                        sul viso come una vampata.</p>
            <p> — Non mi son valsi i denari di chi mi voleva bene, e come
                                        possono dunque valermi quelli di chi mi odia? — ella disse:
                                        poi accennò con gli occhi a Salvatore. — La mia eredità è
                                        una sola, e quella nessun ladro me la potrà togliere.</p>
            <p> Zebedeo sentiva voglia di sbuffare, di pestare i piedi. Ma
                                        perchè dunque non se n'andava? Cosa era venuto a fare? Cosa
                                        era venuto a fare? Sì, d'un tratto ricordò: era venuto a
                                        offrire denaro alla donna per aiutarla a vivere; ma era
                                        venuto anche spinto dal bisogno di un aiuto che gli facesse
                                        sormontare la sua pena segreta.</p>
            <p> E l'aiuto era quello: di soffrire, per placare la donna e
                                        sopratutto la sua propria coscienza.</p>
            <p> Allora andò incontro al rancore di Lia stuzzicandola ma a viso
                                        coperto come quando andava per raccogliere le api
                                        nell'alveare.</p>
            <p> — A me, tuo marito mi sembra guidato da buone intenzioni. Parlo
                                        nel tuo interesse, Lia, e nell'interesse del ragazzo. E lui
                                        scrive chiaro; (riprese la lettera e lesse): “Ad ogni modo
                                        anche se avessi da campare poco, il tuo avvenire sarebbe
                                        assicurato perchè lascerei tutto a te”. Tutto sta a vedere
                                        se questo suo famoso negozio è così bene impiantato e così
                                        lucroso come lui dice. Certo poi tu dovresti fare le cose
                                        per bene e scrivergli: sì sono disposta a venire, ma tu
                                        garantiscimi sul serio le tue promesse.</p>
            <p> Lia non rispondeva, non sollevava più gli occhi, pareva non
                                        l'ascoltasse neppure; e anche il ragazzo leggeva adesso e
                                        Zebedeo si sentì isolato lontano da loro.</p>
            <p> — Capisco che tu sei giovane, — ricominciò tuttavia con
                                        un'insistenza che meravigliava lui stesso. — Legarti a un
                                        uomo così già mezzo morto è una cosa poco allegra: però ci
                                        sarebbero tanti vantaggi e sempre la probabilità che egli
                                        ritorni presto nel seno del Signore.</p>
            <p> — Se non ci pensa lui, a tornar presto nel seno del Signore, ci
                                        penserò io, — ella disse allora sottovoce con accento d'odio
                                        profondo: — ch'egli smetta di tormentarmi! Io non lo cerco;
                                        non l'ho più cercato da tanti anni. Se voleva uccidermi
                                        doveva farlo subito: se non poteva farlo lui poteva mandare
                                        un sicario, ma poichè mi ha lasciato vivere, allora, che mi
                                        lasci dunque vivere adesso. Mille volte mi ha scritto di
                                        aver giurato sul Cristo, mentre il sacerdote benediva il
                                        calice della santa messa, che mi avrebbe ucciso. E chi mi
                                        assicura che adesso tutto questo non sia una commedia per
                                        farmi andare da lui e vendicarsi? Ma io lo consacro al
                                        diavolo, prima! E può darsi che egli abbia delle buone
                                        intenzioni davvero, ma io non posso credergli: e forse
                                        questo è anche il mio castigo. La gente dice che sono stata
                                        io a fargli paralizzare le gambe; se Dio mi darà ascolto gli
                                        farò paralizzare anche le braccia e la lingua.</p>
            <p> — Lia, come sei odiosa!</p>
            <p> — Odiosa, sì, per chi mi fa del male. Io non faccio male a
                                        nessuno. Se male ho fatto l'ho fatto a me stessa; e che
                                        dunque mi si lasci in pace: anche le vipere se non sono
                                        stuzzicate non mordono. Ma se io odio, odio con ragione; e
                                        allora Dio mi aiuta nella vendetta, e mi manda fino a casa
                                        la mia soddisfazione. Vedi come.... (Zebedeo pensò: come io
                                        sono qui!) questo furfante mi scrive. Dopo avermi diffamata
                                        per tutto il mondo dicendo che sono una stregona, e dopo
                                        avermi minacciato di morte mi manda a dire che è infelice.
                                        Ma schiatta dunque; il dolore si paga solo col dolore.</p>
            <p> — È vero, — disse Zebedeo; e chinò la testa davanti a lei.</p>
            <p> Tacquero di nuovo: e di nuovo qualche cosa li univa sotto la
                                        quieta luce del lume: una parentela di errore di pena di
                                        espiazione.</p>
            <p> Nell'andarsene egli si sentì alquanto sollevato.</p>
            <p> Aveva messo la mano sulla testa di Salvatore, con l'impressione,
                                        al contatto di quei capelli fini e tiepidi, di carezzare una
                                        tortora o una pernice di nido.</p>
            <p> — Non studiare troppo, che ti fai venire male alla testa, —
                                        disse, e questa volta convinto di quello che diceva. —
                                        Addio.</p>
            <p> — Addio e buona notte.</p>
            <p> Gli parve che il ragazzo gli fosse meno nemico: e anche Lia
                                        prese senza parlare il biglietto di cento lire piegato in
                                        otto che egli furtivamente le mise in mano quando ella lo
                                        accompagnò alla porta.</p>
            <p> Poi respirò profondamente. Era contento che Lia prendesse i
                                        denari: forse gliene aveva già dato un po' troppi, in così
                                        breve spazio di tempo; e gli sarebbe dispiaciuto ch'ella ci
                                        prendesse l'abitudine: ma era come un'offerta a un santo dal
                                        quale si vuole ottenere una grazia.</p>
            <p> Intanto invece di dirigersi a casa sua andava dalla parte
                                        opposta verso la piazza: sentiva bisogno di camminare, di
                                        sfuggire ai propri pensieri. Avesse almeno avuto come tutti
                                        i suoi amici e parenti la consolazione di bere, gli fossero
                                        almeno piaciute le donne: nulla, non aveva vizi e quindi
                                        neppure il modo di sfuggire almeno momentaneamente a sè
                                        stesso.</p>
            <p> Cammina cammina arrivò in fondo al paese, arrivò davanti alla
                                        chiesetta rovinata e al grande prato dei fioralisi; la luna
                                        al suo ultimo quarto spuntava laggiù, lucida, dorata a
                                        nuovo; e i fiori e i cespugli già si specchiavano nella loro
                                        ombra. Il cuculo si lamentava, ma pareva lo facesse per
                                        finzione, per darsi a credere infelice e quindi intenerire
                                        chi lo ascoltava e farsi amare nonostante la sua lugubre
                                        fama.</p>
            <p> Zebedeo non si inteneriva, o meglio s'inteneriva, ma irritandosi
                                        contro il suo sentimento; oramai conosceva gli uomini e le
                                        cose e gli sembrava che tutti fingessero perchè fingeva
                                        lui.</p>
            <p> Nella tettoia del vecchio fabbro c'era luce: una fiammella
                                        ardeva da sola come un fuoco fatuo.</p>
            <p> Avanzandosi Zebedeo vide il vecchio seduto scalzo in un angolo
                                        con gli occhiali sul naso, curvo ad aggiustare un oggetto
                                        misterioso; e gli parve uno stregone intento a fare qualche
                                        diavoleria; ma avvicinandosi meglio vide che si aggiustava
                                        le scarpe.</p>
            <p> Nel ravvisare il visitatore il vecchio non smise la sua
                                        faccenda, solo allungò una mano dietro di sè e dal mucchio
                                        degli strumenti sempre lì abbandonati per terra prese le
                                        forbici da potare.</p>
            <p> Zebedeo fece scattare il gancio che le chiudeva forte ed esse si
                                        aprirono acute e minacciose; la molla nuova flessibile come
                                        un bruco funzionava benissimo.</p>
            <p> — Non sono venuto prima — disse — perchè m'è accaduto un sacco
                                        di accidenti; l'avrete saputo.</p>
            <p> Il vecchio l'aveva saputo, ma non gliene importava niente:
                                        cadesse il mondo il suo pensiero non poteva essere distolto
                                        dal suo punto fisso.</p>
            <p> — Fate anche da calzolaio, a quanto vedo — osservò Zebedeo.</p>
            <p> — Arrangiarsi bisogna; Dio ci ha dato le mani per far di
                                        tutto.</p>
            <p> — Anche per rubare.</p>
            <p> Il vecchio rispose come l'eco alla voce del cuculo.</p>
            <p> — Anche per rubare.</p>
            <p> E ficcava forte la lesina nel cuoio. Zebedeo lo guardava
                                        pensando a Lia che pur essa lavorava di notte e sperava
                                        vendetta dalla forza del suo odio.</p>
            <p> — Zio Michele, se permettete mi metto a sedere qui sul ceppo ove
                                        ferrate i cavalli; è una sedia che non tentenna. Ah, che
                                        vedo dietro il vostro sgabello! Una bottiglia di vino. È una
                                        buona compagnia, beato voi. Si sta bene qui; passa il
                                        venticello; pare che gli angeli sbattano le ali qui intorno.
                                        Dunque io non sono venuto solo per le forbici, sono venuto
                                        anche per domandarvi se avete ricevuto una lettera di Pietro
                                        Paolo, il quale vi domanda se volete andare a lavorare da
                                        lui. Voi non gli avete ancora risposto: perchè non gli
                                        rispondete?</p>
            <p> Si aspettava uno scatto del vecchio, per la sorpresa di sentir
                                        proprio lui a far da intermediario all'antico apprendista;
                                        ma il vecchio continuò a lavorare.</p>
            <p> — Non c'è niente da rispondere.</p>
            <p> — Perchè non c'è niente da rispondere? Quello vi propone un
                                        ottimo affare, quasi la sicurezza di una fortuna, e voi
                                        continuate a punger la lesina sulle vostre scarpe logore che
                                        non reggono più neppure i punti.</p>
            <p> — Il mio posto è qui.</p>
            <p> — Perchè? Per imprecare contro i ladri del vostro sacchetto? Ma
                                        potete imprecarli ancora là, Dio ci ascolta ovunque.</p>
            <p> — Tu ce l'hai coi ladri del mio sacchetto: pare che tu fossi
                                        della compagnia, — disse allora il vecchio non senza
                                        cattiveria.</p>
            <p> Zebedeo imprecò; poi guardò pensieroso le forbici che teneva in
                                        mano e riprese a parlare serio.</p>
            <p> — Ascoltatemi, zio Michele: c'è una persona che ha interesse che
                                        voi andate da Pietro Paolo almeno per qualche tempo. Se
                                        questa persona vi offrisse un'indennità, nel caso che non
                                        possiate trovarvi contento, una indennità e il modo di
                                        ritornare, e di ristabilirvi qui, che ne direste?</p>
            <p> — A che scopo dovrei andare?</p>
            <p> — Ebbene, voglio parlarvi chiaro; siete un uomo di carattere e
                                        potremo capirci. Si tratta di andare presso Pietro Paolo per
                                        assicurarsi anzitutto se davvero egli possiede la fortuna di
                                        cui si vanta, e poi per conoscere i suoi veri sentimenti
                                        verso la moglie.</p>
            <p> Il vecchio aveva già tutto capito.</p>
            <p> — Anche a me egli ha scritto che vuol riunirsi alla moglie, e
                                        prenderebbe anche il ragazzo; io credo che quella donna
                                        farebbe molto bene a ritornare con lui e mettersi così nella
                                        via del Signore.</p>
            <p> — Che voi siate benedetto, zio Michele. Voi parlate come un
                                        vecchio santo che siete, — disse Zebedeo con sollievo. — Ma
                                        il guaio è che la donna non vuol sentirne neppure a parlare:
                                        ha paura che il marito l'attiri per ucciderla.</p>
            <p> — E se l'uccide fa bene: non lo ha peggio che ucciso, lei? Lo ha
                                        ridotto come un bue sgarettato; corna e disgrazia; ed era un
                                        buon ragazzo, Pietro Paolo, tutto amore per lei; per lei è
                                        andato in cerca di fortuna e mentre lui faceva questo lei
                                        gli rendeva i bei servizi che tutti sappiamo.</p>
            <p> — Siamo tutti soggetti all'errore, — disse Zebedeo sospirando,
                                        quasi volesse scusare Lia. — Tutto sta a sapervi
                                        rimediare.</p>
            <p> — Non è vero; Dio ci ha dato un'anima viva, e sta in noi fare il
                                        bene e il male: noi siamo nel mondo solo per questo.</p>
            <p> — Ma non sempre si discerne qual è il bene e quale il male.</p>
            <p> — Non è vero; si discerne sempre: basta interrogare la propria
                                        coscienza, Dio ci parla per mezzo di lei.</p>
            <p> — Voi siete un santo, — esclamò Zebedeo, riprendendo il tono
                                        sarcastico di prima, — ma torniamo al nostro argomento. Vi
                                        parlo francamente: io e la mia famiglia abbiamo interesse
                                        che Lia torni col marito; anche perchè la gente finisca col
                                        dimenticare la sua condotta scandalosa col povero Basilio.
                                        Voi dovreste andare presso Pietro Paolo: di là scrivete come
                                        stanno le cose, persuadendo la donna a fare il suo
                                        dovere.</p>
            <p> Era una parte quasi nobile, quella che Zebedeo gli proponeva,
                                        eppure il vecchio scuoteva la testa, accennando di no, di
                                        no, alla scarpa che teneva in mano. No, vecchia scarpa, tu
                                        continuerai a sopportare i punti delle mie vecchie dita e a
                                        far compagnia al mio vecchio piede; ma io non voglio
                                        prendere parte all'impresa lucrosa che mi propone Zebedeo
                                        Barcai: il perchè lo so io.</p>
            <p> E Zebedeo sentiva queste parole non pronunziate e se ne
                                        irritava: avrebbe voluto bastonare il vecchio, mentre lo
                                        guardava con venerazione.</p>
            <milestone unit="section"/>
            <p>*</p>
            <p> Il giorno dopo Bellia si recò dal dottore per l'operazione alla
                                        mano. Il padre lo accompagnò: voleva andarci anche la madre,
                                        ma egli protestò vivamente.</p>
            <p> — Neppure quelli che partono per la guerra vengono accompagnati
                                        così! Lasciatemi andar solo.</p>
            <p> Il padre lo seguiva silenzioso, deciso a sorvegliare il dottore,
                                        contro il quale sentiva germogliare il seme della diffidenza
                                        sparso dalle parole malvagie di Lia.</p>
            <p> Ma tutto andò bene. Bellia era un po' pallido e stringeva i
                                        denti per frenare un lieve tremito che gli agitava la bocca;
                                        però non sentì dolore quando la punta della lancetta gli
                                        spaccò la carne molle e bianca nel punto della mano ove
                                        s'era formata la materia: e questa schizzò gialla e rosea
                                        fino al viso chino del dottore.</p>
            <p> Il dottore non aveva paura di nulla: operava in modo ancora
                                        primitivo, senza guanti, senza eccessive precauzioni, e solo
                                        aveva cura di disinfettare bene gli strumenti; e parlava per
                                        distrarre il malato.</p>
            <p> — Sono stato fino adesso dal maresciallo per l'affare di
                                        Sant'Antonio e di San Pietro. Io sono del parere che
                                        l'isterica abbia avuto un'allucinazione, con subcoscienza di
                                        averla. Tu non capisci cosa vuol dire? Ecco, lei stessa,
                                        sapendo di desiderare, nelle visite del Santo, una cosa
                                        impossibile, ordisce con la sua immaginazione l'avventura
                                        grottesca. L'ordisce in modo che Sant'Antonio rappresenti la
                                        parte fantastica e San Pietro la parte reale del dramma.
                                        Sant'Antonio è la sua fantasia, San Pietro è la sua
                                        coscienza della realtà: ed ella evita di parlare di questa
                                        seconda parte dell'avventura, mentre è quella che più la
                                        tormenta. Del resto succede un po' a tutti, e più spesso che
                                        non crediamo.</p>
            <p> Bellia non capiva, e non si curava di capire, mentre il padre,
                                        che s'era seduto in un angolo e cercava di nascondersi il
                                        più possibile, capiva perfettamente: e accorgendosi della
                                        poca comprensione del figlio, pensava che Salvatore invece
                                        avrebbe ribattuto e discusso le chiacchiere del dottore.</p>
            <p> Eppure gli piaceva che Bellia fosse così.</p>
            <p> Il dottore continuava a premere la mano e pareva volesse
                                        vuotarla di tutto il suo sangue; premeva, poi asciugava con
                                        pezzi di ovatta che buttava insanguinati entro un
                                        catino.</p>
            <p> — L'affare è che il maresciallo non capisce; non solo, ma crede
                                        che io mi burli di lui. Non è escluso che egli creda che uno
                                        dei due malandrini sia stato io!</p>
            <p> Questo sì, fece ridere Bellia, ma a guisa dei bambini quando
                                        vogliono piangere: qualche cosa gli ronzava in gola, come
                                        un'ape prigioniera; il riso gliela cacciò fuori, ed egli si
                                        sentì sollevato più che se avesse pianto.</p>
            <p> — Non ridere, sta fermo. Fermo! Se no non ti dico quello che
                                        penso di fare al maresciallo.</p>
            <p> — Me lo dica! — implorò Bellia.</p>
            <p> — Te lo dico, ma prima dimmi tu quale dei due dovrei essere
                                        stato io: Antonio o Pietro?</p>
            <p> Bellia credette di fargli un complimento:</p>
            <p> — Sant'Antonio.</p>
            <p> — E perchè poi? Mi credi un idiota? I santi sono tutti
                                        idioti.</p>
            <p> — Ma anche San Pietro è un santo.</p>
            <p> — È vero: ma questa volta si è mostrato furbo. A dire il vero
                                        s'è mostrato furbo anche la prima volta, quando se la
                                        squagliò al canto del gallo, e per questo Gesù lo
                                        preferisce: tanto è vero che gli ha affidato la portineria
                                        del paradiso, e in tutte le storielle ove si racconta di
                                        viaggetti di Gesù in terra, vediamo che il Signore si fa
                                        sempre accompagnare da Pietro.</p>
            <p> Zebedeo pensava sempre a Salvatore. Pensava che il ragazzo
                                        avrebbe adesso prontamente risposto “le storielle le hanno
                                        inventate gli uomini” e avrebbe voluto dirlo lui, ma non
                                        osò.</p>
            <p> — E anche in queste storielle Pietro rappresenta l'uomo pratico,
                                        l'uomo che per la sua esperienza e la sua prontezza s'è
                                        guadagnato pienamente la fiducia di Dio e quindi le chiavi
                                        del paradiso. Se lui non vuole non lascia uscirne neppure
                                        Dio: e se lui vuole può farci rientrare Lucifero, nel
                                        paradiso. Non mi dispiacerebbe dunque di fare la parte di
                                        Pietro; eppure, a pensarci bene, preferisco quella di
                                        Antonio.</p>
            <p> — Perchè? — domandò Bellia disorientato.</p>
            <p> — Perchè Antonio è più felice. Il nostro, s'intende, Antonio del
                                        porchetto. Mi piace perchè è buono, perchè può vivere solo,
                                        perchè infine un giorno che ha voglia di far baldoria, può
                                        ammazzare e arrostire il porchetto. Ecco che ridi ancora.
                                        Ridi pure adesso; il nemico è fuori di te.</p>
            <p> — Sai — disse poi fasciandogli di nuovo la mano — voglio far
                                        credere al maresciallo che uno dei due sono stato io per una
                                        esperienza mia scientifica sulla donna. Vedrai che quello mi
                                        mette davvero al fresco.</p>
            <p> E mentre ripuliva bene i suoi strumenti, si volse a Zebedeo.</p>
            <p> — E adesso sentite, zio Zebedeo; al fresco bisogna portare
                                        questo ragazzo, al vero fresco: al mare.</p>
            <p> Zebedeo s'era alzato tutto di un pezzo e stava lì rigido e
                                        tuttavia con qualche cosa di cascante, in tutta la persona,
                                        come un burattino.</p>
            <p> — Al mare?</p>
            <p> — Al mare, a respirare un po' d'aria buona. Non subito: prima
                                        deve guarir bene la mano: più in là, in giugno, in luglio,
                                        anche agosto se occorre. Perchè mi guardate così? Non avete
                                        bisogno di prestarvi i denari o di rubarli per fare questo
                                        viaggio.</p>
            <p> E a Zebedeo pareva che il dottore ammiccasse malignamente.</p>
            <milestone unit="section"/>
            <p>*</p>
            <p> In giugno la mano di Bellia non era ancora guarita. Dopo qualche
                                        miglioramento si gonfiò di nuovo; quindi nuovi impacchi,
                                        nuovi tagli. Lo stesso dottore si mostrava impressionato e
                                        diceva francamente che mai gli era capitato un caso
                                        eguale.</p>
            <p> Intanto Bellia deperiva, magro pallido melanconico, e non voleva
                                        più uscire di casa neppure per recarsi dal dottore, nel
                                        quale anche lui aveva perduto la fiducia.</p>
            <p> Stava tutto il giorno in cucina, seduto presso l'uscio, e
                                        s'interessava solo ai fatti delle donne. La sua vittima era
                                        Rosa, che sopportava pazientemente i suoi rimbrotti e gli
                                        scherni: ma anche lei aveva la sua idea fissa, di procurarsi
                                        un oggetto personale di Lia, un fazzoletto o una pezzuola,
                                        per avvolgere la mano del padroncino e scongiurare il male
                                        misterioso.</p>
            <p> I padroni le avevano proibito di salutare Lia; e lei non si
                                        fidava d'incaricare della faccenda una terza persona che
                                        poteva non tenere il segreto; aspettava quindi un'occasione
                                        favorevole che finalmente si presentò.</p>
            <p> Era la vigilia di San Giovanni. Dopo una notte calda e afosa,
                                        Bellia non volle alzarsi di letto; si sentiva fiacco,
                                        stroncato dall'insonnia e dallo scirocco, e diceva di aver
                                        la febbre: la madre cacciò via dalla stanza le mosche col
                                        suo grembiale, poi chiuse gli scurini e andò anche lei a
                                        buttarsi come un sacco vuoto sulla sedia ove il figlio
                                        soleva passare le sue ore di ozio e di noia.</p>
            <p> La vecchia zia Annia era andata a messa: Rosa accorse verso la
                                        padrona come volesse porgerle aiuto.</p>
            <p> — Sta male, Bellia?</p>
            <p> — Sta male sì, dice che ha la febbre. Questa malìa non passa
                                        mai, — mormorò la padrona con grande stanchezza. E le
                                        lagrime le corsero sul viso solcato d'inquietudine.</p>
            <p> — Il dottore non vale a nulla, — proseguì. — Adesso abbiamo
                                        pensato con Zebedeo di condurre il ragazzo da un professore.
                                        Se occorre si andrà anche a Roma; purchè questa pena possa
                                        finire.</p>
            <p> — Eppure.... Il cuore mi dice che il rimedio è forse più vicino
                                        che non si creda.</p>
            <p> — E dimmelo, tu! Io ho fatto celebrare sette messe per le anime
                                        del purgatorio: ho dato una vitella a Sant'Antonio, sette
                                        scudi a Santa Lucia: ma lui non guarisce.</p>
            <p> Rosa si fece coraggio.</p>
            <p> — Bisogna togliere qualche oggetto a Lia, volete sentirlo?
                                        Vedrete che il male passerà: e staremo meglio tutti perchè
                                        qui si tratta di malìa: non vedete che anche il padrone,
                                        vostro marito, non è più lui? Ha cambiato umore dal giorno
                                        alla notte: è tutto scuro e tetro come un monaco in
                                        penitenza. E tutte le disgrazie che vi succedono? Il
                                        bestiame che muore, il frumento che si è seccato prima di
                                        granire, le cavallette che hanno invaso la vigna? Non
                                        vedete, persino le galline sono malate.... Nessuno osa
                                        dirvelo, ma tutti credono che qui si tratti di malìa. La
                                        strega, la fattucchiera è lei: bisogna trovare lo
                                        scongiuro.</p>
            <p> La padrona piangeva in silenzio.</p>
            <p> — Mandatemi da lei, — implorò la serva piegandosi con le mani
                                        giunte e declamando alquanto la sua parte. — Una sera io
                                        vado là di nascosto e le tolgo l'oggetto; in nome del padre,
                                        del figlio, dello spirito santo, tutto andrà bene. Mandatemi
                                        da lei con qualche cosa.</p>
            <p> — Ci ho pensato anch'io, a mandarle qualche cosa: ma
                                        accetterà?</p>
            <p> — Quella? Quella accetta tutto: salvo magari a maledire lo
                                        stesso, ma accetta ogni cosa.</p>
            <p> — E come le dirai?</p>
            <p> — A questo ci penserò io: state tranquilla, saprò fare la mia
                                        parte. Io stasera andrò fuori: dirò a zia Annia che vado col
                                        vostro permesso a bagnarmi i piedi al fiume e cogliere le
                                        erbe di San Giovanni. Anche quelle son buone per lo
                                        scongiuro: voi lasciatemi andare, al resto penserò io.</p>
            <p> Allora discussero sul regalo da portare a Lia: qualche cosa che
                                        le piacesse, che la placasse almeno per un poco. Ma
                                        bisognava non destare sospetti in zia Annia, il cui odio era
                                        irriducibile; e zia Annia sa tutto quello che c'è in casa.
                                        Pensa e ripensa decisero di offrire a lei del danaro.</p>
            <p> — Ma si offenderà.</p>
            <p> — Quanto siete semplice, padrona mia! Voi datemi il danaro; al
                                        resto penserò io.</p>
            <p> Tutto il giorno Bellia dormicchiò nella sua camera, ove il caldo
                                        faceva penetrare dall'attigua dispensa un odore di formaggio
                                        grasso e di conserve, e dal cortile la puzza della stalla;
                                        le mosche ronzavano nel buio, gli passavano sulle mani e sul
                                        viso, destandogli un brivido nervoso; insistevano
                                        specialmente sulla mano malata e pareva volessero penetrare
                                        sotto la fasciatura e succhiargli la piaga.</p>
            <p> Egli dormicchiava, ma ogni tanto aveva l'impressione di cadere
                                        dal letto e si svegliava di soprassalto. Non voleva alzarsi,
                                        non sapeva neppure lui perchè; si sentiva cattivo, con una
                                        voglia crudele di far dispiacere ai suoi, e specialmente
                                        alla madre che ogni tanto veniva a guardarlo, a toccarlo e a
                                        domandargli come stava.</p>
            <p> — Fa molto caldo oggi, Bellia, è il primo giorno di caldo e
                                        perciò sei stordito: ma febbre non ne hai; verso sera starai
                                        meglio. Tuo padre tornerà dal podere e porterà i fichi e le
                                        mele di San Giovanni.</p>
            <p> Avrebbe voluto dirgli “andrai anche tu fuori, nei prati, a
                                        bagnarti i piedi nel fiume”, ma desiderava ch'egli non si
                                        mettesse davvero in mente l'idea di uscire: era bene che
                                        nessuno di casa uscisse quella notte, tranne la serva.</p>
            <p> Bellia pensava al podere, alla vigna e ai pascoli dello zio: là
                                        tutto era fresco, i grandi alberi stormivano al vento, le
                                        lepri correvano rapide da un cespuglio all'altro con le
                                        orecchie dritte e gli occhi spaventati. L'anno avanti,
                                        proprio di quei giorni, c'era stato con lo zio: ricordava
                                        però che lo zio non lo conduceva con molto entusiasmo nella
                                        sua proprietà: pareva non volesse fargliela inutilmente
                                        desiderare. E per questo egli l'aveva desiderata: non per il
                                        suo grande valore, ma perchè era bella.</p>
            <p> Ed ecco che era sua, e non poteva godersela. Pareva che il
                                        puledro maledetto l'avesse condotto là, quel primo giorno,
                                        come il cavallo del diavolo, per fargli vedere il paradiso e
                                        poi cacciarvelo fuori per sempre.</p>
            <p> Per sempre? Sì, per sempre, perchè lui aveva il presentimento di
                                        morire presto. Si sentiva venir meno giorno per giorno come
                                        una cosa che si scioglie, come un fiore che appassisce; e
                                        poichè doveva morire non amava più di muoversi, di vedere la
                                        luce.</p>
            <p> Verso sera si sentì meglio, come aveva predetto la madre. Il
                                        vento di ponente rinfrescava l'aria cacciando via verso il
                                        mare l'afa e i vapori ardenti; e da questi sorgeva la luna,
                                        dapprima gonfia e rossa come avesse corso attraverso un
                                        deserto infuocato, poi sempre più piccola e chiara, di un
                                        pallore di ghiaccio che si diffuse sulla terra
                                        febbricitante.</p>
            <p> E la terra si assopì in un sogno che risentiva ancora della
                                        febbre del giorno; e ogni cosa ogni pietra ogni tegola del
                                        paese ogni canna e ogni foglia dei prati prese una forma
                                        diversa e cominciò a luccicare o a farsi nera, e a
                                        odorare.</p>
            <p> La madre entrò nella camera di Bellia e aprì la finestra: egli
                                        rivide il cielo azzurro sopra la linea della tettoia nuova,
                                        sentì lo scalpitare di un cavallo nella stalla e l'odore del
                                        fieno e dell'asfodelo: anche l'incubo si sollevò da lui e
                                        andò a volar fuori coi pipistrelli del cortile.</p>
            <p> — Alzati, — disse la madre. — Adesso torna tuo padre e sai come
                                        gli dispiace vederti così. Perchè vuoi farti ammalato quando
                                        non lo sei?</p>
            <p> Egli si alzò e uscì nel cortile.</p>
            <p> Sì, egli lo sapeva che il padre soffriva, che soffriva più di
                                        lui: da qualche tempo non diceva più nulla, il padre, a
                                        proposito della mano malata, ma parlava sempre di andare al
                                        mare. Ci sarebbe andato anche lui. Andare, andare. Aveva,
                                        una smania di muoversi, di andare lontano; tutti i giorni
                                        scendeva al podere a lavorare coi servi e quando tornava
                                        girava sempre per il paese; pareva avesse paura di stare a
                                        casa.</p>
            <p> Ecco il passo della sua cavalla, nella strada ove risona un
                                        brusìo di voci femminili e un canto di bambini che ballano e
                                        giocano.</p>
            <p> Tutta la gente del paese è fuori attirata dal chiarore del
                                        crepuscolo e della luna; e tutti sembrano presi da una
                                        specie di ubriachezza, tutti chiacchierano e ridono felici
                                        come se abbiano abbandonato per sempre i loro tuguri caldi e
                                        fetidi per abitare la grande e luminosa casa della notte
                                        lunare.</p>
            <p> Il cane si slancia a grattare il portone ed ha un mugolìo di
                                        protesta, perchè solo la casa dei suoi padroni è chiusa come
                                        una prigione.</p>
            <p> Rosa lo chiama dall'uscio di cucina, gli parla come ad un uomo,
                                        gli gitta da un piatto alcuni ossi che rimbalzano contro il
                                        selciato del cortile: ma anche lei è irrequieta, con gli
                                        occhi lucidi, e d'un tratto si slancia verso la legnaia con
                                        un urlo di rapina e afferra entro il pugno una lucciola
                                        volante; poi va ad aprire al padrone.</p>
            <p> Il padrone entra a cavallo nel cortile; la sua figura tutta nera
                                        arriva fino alla luna che spunta sopra il lauro e l'ombra
                                        sua e del cavallo oscurano la notte davanti a Bellia.</p>
            <p> — Come va? — grida, mentre Rosa con una mano gli tiene la
                                        briglia e con l'altra stringe la lucciola.</p>
            <p> Bellia ha voglia di rispondere:</p>
            <p> — Male, muoio, son già morto.</p>
            <p> Le sue labbra si rifiutano di parlare; il suo silenzio però è
                                        più triste delle sue parole: e non lo scuote neppure il
                                        grido di Rosa che guarda dentro la bisaccia del padrone.</p>
            <p> — <emph rend="italic">Sa icu, sa icu!</emph>
            </p>
            <milestone unit="section"/>
            <p>*</p>
            <p> Nessuno all'infuori di lei aveva voglia di godere di quei primi
                                        frutti del podere. Zebedeo non mangiava mai frutta, perchè
                                        frutta e dolci son cose da donna, e anche la moglie e zia
                                        Annia non erano golose: e Bellia non aveva voglia di nulla;
                                        o sì, aveva voglia di cose rare e se si riusciva a
                                        procurargliele non le voleva più.</p>
            <p> — Dovreste rimandarlo al dottore, quel cestino di fichi, —
                                        disse, quando la madre lo pregò di mangiarne. — Non gli
                                        mandate mai nulla.</p>
            <p> — Egli non ne ha di bisogno; ne ha più di noi.</p>
            <p> — Che importa? È per fargli vedere che siamo grati. Tutti gli
                                        mandano regali, e noi niente.</p>
            <p> — Per quello che ti fa! — disse zia Annia.</p>
            <p> — Mi fa quello che può, — rispose Bellia esasperato. — Non è
                                        Dio, lui, per potermi guarire. Dio solo può guarirmi e Dio
                                        non vuole.</p>
            <p> — Che hai stasera? — domandò il padre.</p>
            <p> Ma ancora una volta Bellia non gli rispose. Pareva l'avesse
                                        proprio con lui, col padre; e il padre lo sentiva e ne
                                        provava un'angoscia pungente.</p>
            <p> — Ebbene, — disse anche lui irritato, — se vuoi portarglielo, il
                                        cestino di fichi, portaglielo pure: altro che cestino di
                                        fichi ci vorrà, per lui: cestino di monete, ci vorrà.</p>
            <p> — E dategliele! Dal tenerle nascoste nel muro al darle a lui o
                                        al diavolo è lo stesso.</p>
            <p> — Se non stai zitto ti do uno schiaffo, uno, ma uno!</p>
            <p> — Che avete stasera tutti? Vi punge il diavolo con la lesina? —
                                        disse la serva ricoprendo con foglie di vite il cestino. —
                                        Stasera invece bisogna vivere con Dio: è la vigilia di San
                                        Giovanni; bisogna lavarsi al fiume per battezzarsi di nuovo.
                                        Io ci vado.</p>
            <p> — Tu faresti molto bene a stare a casa, — disse Zebedeo, — lo
                                        sai che siamo in lutto.</p>
            <p> E anche zia Annia espresse la sua opinione contraria al
                                        desiderio della ragazza; ma quando sentì che lui invece,
                                        Zebedeo, sarebbe uscito, corrugò le sopracciglia e cambiò
                                        parere.</p>
            <p> Dove andava Zebedeo quando usciva così la sera? L'istinto non la
                                        ingannava; e solo la sua grande prudenza e un senso di
                                        attesa e di cieca fede nella giustizia di Dio le impedivano
                                        di parlare.</p>
            <p> — La padrona me lo ha promesso, non vado a far del male: San
                                        Giovanni mi vede.</p>
            <p> — Tu glielo hai promesso davvero?</p>
            <p> La padrona era una donna passiva e debole e non aveva mai
                                        nessuna iniziativa; forse per questo si rispettavano da
                                        tutti in casa i suoi pochi voleri. Rispose di sì, e Rosa
                                        ebbe il permesso di uscire.</p>
            <milestone unit="section"/>
            <p>*</p>
            <p> Prima di uscire andò a lavarsi i piedi nel catino di pietra
                                        accanto al pozzo, perchè voleva tuffarli già mondi nel
                                        lavacro religioso del fiume; poi salutò tutti come per un
                                        lungo viaggio e si avvolse la testa nel fazzoletto nero che
                                        si tirò sugli occhi.</p>
            <p> Bellia uscì sul portone per spiarla, e vide ch'ella camminava
                                        rasente al muro dove c'era l'ombra e non si mischiava ai
                                        gruppi delle altre donne che andavano al fiume. Un desiderio
                                        di andare anche lui coi fanciulli che correvano scalzi e le
                                        ragazze che ridevano d'amore lo prese alla gola, lo fece
                                        singhiozzare. Perchè non andava? Se andava, se immergeva la
                                        mano nell'acqua del fiume forse guariva. Chi gli proibiva di
                                        andare? Il lutto? Il male? La volontà del padre e quella
                                        della madre? Egli confondeva tutte queste cosa in una sola,
                                        con rancore profondo. Ed ebbe voglia di ribellarsi, di
                                        uscire dalla prigione della sua casa e della sua tristezza,
                                        di fuggire, fuggire.</p>
            <p> Si riavvicinò all'uscio di cucina, ma non entrò. Vide il padre
                                        che fumava la pipa; fumava con rabbia stringendo forte fra i
                                        denti il cannello o cercando di velarsi il viso col fumo:
                                        vide la madre che sbrigava silenziosa e furtiva le faccende
                                        che avrebbe dovuto far Rosa; vide zia Annia: che filava,
                                        distante dagli altri, grave e assente, come una parca:
                                        nessuno badava a lui. Lo tenevano dentro di loro, e quindi
                                        lo credevano al sicuro; ed egli tornò al portone, lo chiuse
                                        piano piano dal di fuori e se ne andò anche lui nella notte
                                        luminosa.</p>
            <p> Il lume della luna era così chiaro che le cose si delineavano
                                        più nettamente che alla luce del sole, più compatte, con
                                        solo un contrasto fra il bianco e il nero ove non si sapeva
                                        quale dei due vincesse.</p>
            <p> Anche dentro di sè Bellia sentiva questo contrasto: ombra e
                                        luce, dolore e gioia. Lo stesso pensiero del suo male e
                                        quello di essere destinato a morire presto accrescevano
                                        questo suo senso di felicità dolorosa. Perchè vivere a
                                        lungo? Per soffrire di più? Era già annoiato di tutto: ma
                                        perchè? ma perchè? Il perchè lo sapeva bene anche lui, in
                                        fondo: sapeva che la vita oramai per lui aveva una piaga
                                        come la sua, misteriosa e inguaribile, aveva la mano destra
                                        morsicata dall'iniquità del castigo, e non valeva la pena di
                                        viverla.</p>
            <p> Intanto camminava, nascondendo bene la mano entro il fazzoletto
                                        scuro perchè gli sembrava che la fasciatura bianca
                                        splendesse alla luce; e anche lui rasentava i muri cercando
                                        l'ombra sulle tracce di Rosa.</p>
            <p> Coi passi delle sue gambe lunghe fu per raggiungere la serva; ma
                                        vide ch'ella si volgeva indietro sospettosa e anche lui per
                                        non essere riconosciuto si tirò indietro, scantonò: si fermò
                                        all'angolo della strada, poi tornò in avanti. Rosa era
                                        sparita. La luna illuminava la casetta bianca, la porta
                                        verniciata, la loggia della casa di Lia; e anche quella
                                        facciata, fra le casette scure, aveva un chiarore strano
                                        come di luce propria.</p>
            <p> Egli ebbe subito il sospetto che Rosa fosse entrata lì: a far
                                        che non sapeva: si sa mai quello che fanno gli altri? E d'un
                                        tratto fu preso dalla necessità di sapere se Rosa era là
                                        dentro, e dal desiderio di picchiare, entrare,
                                        assicurarsene.</p>
            <p> Giunto alla porta non osò. In fondo aveva paura di Lia perchè
                                        come Zebedeo per Salvatore per lui quella donna
                                        rappresentava il male.</p>
            <p> Non picchiò, ma si divertì a urlare: un urlo usato dai pastori
                                        per spaventare i ladri nelle notti di tempesta, gutturale e
                                        fischiante, con una nota diabolica che pareva scaturisse di
                                        sotterra.</p>
            <p> Poi corse di nuovo a nascondersi dietro un muricciuolo un po'
                                        più avanti della casa di Lia.</p>
            <p> Di là vide Rosa uscire guardinga; la strada era deserta e la
                                        ragazza stette un attimo incerta se andare avanti o tornare
                                        indietro; andò avanti; arrivata al muricciuolo aprì il
                                        pugno, e dal pugno parve sbocciare un grande fiore bianco:
                                        un fazzoletto che ella aveva rubato a Lia.</p>
            <p> Bellia saltò sul muricciuolo e ripetè il suo urlo, e parve il
                                        diavolo balzato fuori da una scatola.</p>
            <milestone unit="section"/>
            <p>*</p>
            <p> Rosa si mise a correre in avanti senza gridare. Mai aveva
                                        provato un terrore simile, neppure al momento dell'incendio;
                                        il cuore le saltava in testa e le pareva di correre a
                                        cavallo tanto correva.</p>
            <p> Si riebbe appena, si trovò in mezzo a un gruppo di donne in
                                        fondo al paese.</p>
            <p> — Ho veduto il diavolo, — disse ansando.</p>
            <p> — Non avete sentito il suo urlo?</p>
            <p> — Dove, dove?</p>
            <p> — Là.... là.... vicino alla casa di Lia.</p>
            <p> Le donne si misero a ridere.</p>
            <p> — Sarà stato Sant'Antonio, invece.</p>
            <p> Ridevano ma con brivido di paura; qualcuna propose di tornare
                                        indietro per vedere il diavolo, ma Rosa ricominciò a correre
                                        in avanti esagerando adesso il suo terrore.</p>
            <p> Altre donne e molti ragazzi si trovavano già nel sentiero che
                                        attraversa i campi dopo la chiesetta rovinata.</p>
            <p> In un attimo la notizia che la serva dei Barcai aveva veduto il
                                        diavolo si sparse nel prato; i ragazzi attorniarono subito
                                        Rosa tirandola per il grembiale e per le vesti finchè non
                                        seppero tutti i particolari; allora tornarono indietro di
                                        corsa tutti spavaldi ma uniti in gruppo per farsi
                                        coraggio.</p>
            <p> Nella strada investirono Bellia che se ne veniva verso il prato;
                                        anche lui era allegro; gli pareva di aver cacciato via di
                                        corpo coi suoi urli qualche cosa di malefico.</p>
            <p> Arrivato in fondo alla strada ormai deserta perchè le donne
                                        erano tutte andate in avanti vide una bambina che piangeva:
                                        sulle prime la credette un bambino, perchè aveva i capelli
                                        corti e un viso maschio, ma fermatosi a chiederle cosa
                                        faceva lì sola e come si chiamava la sentì rispondere fra i
                                        singhiozzi:</p>
            <p> — Ella Bella. Fratellini lasciato Ella. Correre. Diavolo. Paura
                                        Ella.</p>
            <p> — Vieni con me, — egli disse prendendola per mano, — non devi
                                        star qui sola. E tua madre ti lascia andare così?</p>
            <p> — Uscita Ella. Fratellini lasciata.</p>
            <p> — Ma tua madre dov'è?</p>
            <p> — Casa.</p>
            <p> — Ah, sei scappata? Eh già, e io non sono scappato? Anche mamma
                                        è in casa e non sa dove sono.</p>
            <p> La bambina si lasciava condurre, anzi aveva smesso di piangere e
                                        trascinava i suoi piedini nella polvere prendendo gusto
                                        all'avventura.</p>
            <p> E Bellia le stringeva la manina calda e umida di lagrime e gli
                                        sembrava di stringere nel pugno un uccellino.</p>
            <p> — Adesso troveremo qualche donna che ti riconduca a casa; chi sa
                                        quante ne prenderai stasera di sculacciate. Ma tante!</p>
            <p> Ella approvava, pronta a tutto.</p>
            <p> — Sculacciate Ella tante.</p>
            <p> E d'un tratto si fermò, si chinò, diede un piccolo grido di
                                        gioia; raccoglieva qualche cosa di meraviglioso.</p>
            <p> — Fammi vedere: cos'hai preso?</p>
            <p> Ella fece vedere con diffidenza, con paura che l'oggetto
                                        prezioso le venisse portato via, un pezzettino di vetro.</p>
            <p> — Buona notte, zio Michele, — salutò Bellia davanti alla tettoia
                                        del fabbro. — E che fate? Siete lì in agguato aspettando il
                                        passaggio di un cinghiale? Venite a bagnarvi i piedi.</p>
            <p> Il vecchio quella sera non lavorava, seduto tranquillo come un
                                        eremita, col rosario in mano, sullo sfondo lunare della sua
                                        tettoia, con la bottiglia del vino sul piano d'argento
                                        dell'incudine.</p>
            <p> Guardò Bellia, poi guardò la bambina che a sua volta lo fissava
                                        incantata.</p>
            <p> — È tua sorella?</p>
            <p> — Magari! — esclamò sinceramente Bellia, — almeno mi divertirei
                                        con lei.</p>
            <p> — Figlio di chi sei?</p>
            <p> — Di mio padre e di mia madre; — poi si pentì: — non mi
                                        conoscete? Sono Giovanni Maria Barcai, figlio di
                                        Zebedeo.</p>
            <p> — Cos'hai a quella mano?</p>
            <p> — Un male. — E Bellia si meravigliò che da qualche momento non
                                        pensasse più alla sua mano.</p>
            <p> — E questa bambina di chi è?</p>
            <p> — Non lo so; credo dei Bellei. Era sola nella strada e l'ho
                                        presa con me: cercherò qualche donna che la riconduca a
                                        casa.</p>
            <p> — A casa, — ripetè Ella già un po' stanca e impaurita, e lo tirò
                                        per la mano.</p>
            <p> Allora egli la prese in braccio, sul braccio sinistro, e stette
                                        incerto se andare nel prato o tornare al paese.</p>
            <p> — Dice ch'era coi fratellini, che l'hanno lasciata in mezzo alla
                                        strada.</p>
            <p> — E i genitori la lasciano andare così?</p>
            <p> — Se non ci lasciano andare andiamo lo stesso, — egli disse
                                        facendo saltare sul braccio la bambina: ed Ella ricominciò a
                                        divertirsi; rideva e i suoi dentini e i suoi occhi parevano
                                        di perla. Due fossettine profonde le scavavano le guancie
                                        rotonde dorate. Era bella come un frutto, e non ostante le
                                        vestine sporche odorava di ciliegia. Bellia sentiva voglia
                                        di morderla appunto come si morde un frutto, per
                                        voluttà.</p>
            <p> Perchè i genitori non gli avevano dato fratellini e sorelline?
                                        Gli davano solo terre e terre, e lui si sentiva sperso nel
                                        loro deserto.</p>
            <p> Cominciò a giuocare davvero con la bambina; si sfioravano la
                                        guancia con la guancia, si morsecchiavano, volgevano il viso
                                        fingendo di guardar lontano, di non vedersi più, e poi lo
                                        rivolgevano l'un verso l'altra con un grido di sorpresa, per
                                        spaventarsi a vicenda.</p>
            <p> Il vecchio li guardava.</p>
            <p> — Quanti anni hai? — domandò a Bellia.</p>
            <p> — Sedici.</p>
            <p> — La creatura ne avrà tre. Sei troppo vecchio per poterla
                                        sposare.</p>
            <p> E Bellia provò un senso misterioso di gioia, come per una
                                        rivelazione. Sì, poteva un giorno sposarsi, aver figli anche
                                        lui: ci aveva pensato già qualche volta ma vagamente solo
                                        per calcolo o per uno stimolo sensuale; adesso era altra
                                        cosa. Gli sembrava di abbracciare nella bambina una donna
                                        ch'era insieme sua moglie e sua figlia; che gli destava,
                                        piacere e tenerezza assieme.</p>
            <p> — La sposerò lo stesso, — gridò. — Vero che ci sposiamo? Mi
                                        vuoi, Ella? Ti piaccio?</p>
            <p> — Piace, Ella.</p>
            <p> — Va bene; allora manderò zio Michele a chiederti in isposa per
                                        me. Intanto, che facciamo? Andiamo al fiume?</p>
            <p> — Sta qui, — disse il vecchio, quasi diffidasse a lasciarli
                                        andar soli, — torneranno i fratellini a cercarla. Ecco due
                                        ragazzi laggiù; forse son loro.</p>
            <p> — Io non voglio dargliela più; l'ho trovata ed è mia.</p>
            <p> Ella già profittava della sua potenza; gli tolse il berretto e
                                        se lo mise in testa.</p>
            <p> — Rimettimi subito il berretto in testa!</p>
            <p> — Noe.</p>
            <p> — Subito! Altrimenti ti metto giù e ti faccio mangiare da zio
                                        Orco; vedilo lì l'Orco; lo vedi?</p>
            <p> Allora Ella reclinò la testina sulla spalla e lo guardò
                                        lusinghiera.</p>
            <p> — Regali berretto Ella?</p>
            <p> — Ah come sei furba! E prendilo pure. Tanto tutto quello che è
                                        mio sarà tuo.</p>
            <p> Due ragazzetti intanto s'avanzavano, ma non erano i fratellini
                                        di Ella; e non avevano l'aria di monelli; s'avanzavano con
                                        calma discutendo di cose astruse; ed erano vestiti bene ben
                                        calzati composti come se andassero a scuola.</p>
            <p> Bellia strinse a sè la bambina come per farsi riparo di lei
                                        contro un pericolo indefinibile; perchè nel più piccolo dei
                                        due amici riconosceva Salvatore.</p>
            <milestone unit="section"/>
            <p>*</p>
            <p> Salvatore a sua volta lo riconobbe e si strinse istintivamente
                                        al compagno: pareva che i due cugini più che odio avessero
                                        paura l'uno dell'altro. E Salvatore sarebbe passato dritto
                                        senza essere molestato da Bellia se il compagno non si fosse
                                        fermato nel riconoscere la bambina.</p>
            <p> — Raffaella, che fai qui?</p>
            <p> A sua volta la bambina gli tendeva le braccia e lo chiamava —
                                        Pape, pape, — perchè egli era un suo parente e sempre che la
                                        vedeva giocava con lei.</p>
            <p> Bellia la stringeva forte sebbene il ragazzo non intendesse
                                        prenderla per non sciuparsi il vestito nuovo; Ella ci si
                                        divertiva; cominciò a strillare e Salvatore guardò ostile e
                                        beffardo il cugino.</p>
            <p> — Ma mettila giù, — disse l'altro ragazzo, — perchè la tieni
                                        così?</p>
            <p> — La tengo così perchè mi pare e piace, — rispose Bellia
                                        fissando con odio Salvatore. — E chi ha rabbia si faccia
                                        avanti.</p>
            <p> Avrebbero litigato, senza il sopraggiungere di altri ragazzi fra
                                        i quali i fratellini di Ella: anch'essi volevano la bambina,
                                        ma questa si era di nuovo attaccata al collo del suo
                                        salvatore e non intendeva di lasciarlo.</p>
            <p> Allora i fratelli, affannati per la corsa, proposero un
                                        accomodamento; andare tutti assieme in compagnia al fiume; e
                                        Bellia si lasciò trascinare, con la bambina in braccio. Era
                                        il più grande e il più alto di tutti; la sua ombra lo
                                        seguiva lunghissima sull'erba grigia del prato ed egli
                                        sentiva Salvatore, che gli veniva appresso, divertirsi a
                                        calpestare quell'ombra.</p>
            <p> — Fa pure, — diceva fra sè; — ma la roba di zio Basilio ce l'ho
                                        io.</p>
            <p> I ragazzi parlavano del diavolo apparso a Rosa e uno affermava
                                        di aver veduto una “puppa”(1) dietro un muricciuolo.</p>
            <p> — Ma va alla Mecca! — disse beffardo il compagno di Salvatore, e
                                        bastò questo per farli tutti ridere. Le loro voci stridevano
                                        nel silenzio del prato fra il coro dei grilli; Bellia solo
                                        taceva e pareva il padre di tutti; e sarebbe stato felice,
                                        col dolce peso della bambine sul petto e sull'omero, senza
                                        l'ombra di Salvatore sulla sua ombra: e anche Salvatore
                                        pensava che se fosse stato solo a fare quella passeggiata
                                        avrebbe potuto poi svolgere un bel tema “La notte di San
                                        Giovanni” col quadro di quei prati fantastici ove ogni stelo
                                        scintillava e cantava, dove i fiori dei cardi e
                                        dell'asfodelo parevano rose e gigli, dove le fanciulle
                                        legavano con nastri di seta i cespugli del tasso per
                                        segnarne la proprietà e coglierne all'alba i fiori per gli
                                        amuleti; e la bontà del cielo stesa sulle cose terrene.</p>
            <milestone unit="section"/>
            <p>*</p>
            <p> Finalmente arrivarono al fiume, ridotto a un filo di acqua con
                                        pozzanghere qua e là stagnanti fra gli oleandri fioriti, sul
                                        greto che pareva una strada sabbiosa e fresca.</p>
            <p> Il chiaro di luna, l'incrociarsi delle ombre con le macchie e i
                                        cespugli, gli sfondi azzurri e argentei, le figure che
                                        camminavano scalze sulla rena e andavano a bagnarsi le mani,
                                        il viso e i piedi, e a farsi il segno della croce con
                                        l'acqua corrente, tutto infine, dava al luogo una bellezza
                                        fantastica.</p>
            <p> Rosa si riallacciava le scarpe seduta per terra sul margine del
                                        fiume quando vide Bellia con la bambina in braccio e
                                        appresso Salvatore. Sognava? O impazziva, quella notte?</p>
            <p> — Bellia! — gridò balzando nel gruppo dei ragazzi che si
                                        strinsero intorno a lei interrogandola di nuovo
                                        sull'apparizione. — Ma sei Bellia davvero? E perchè sei
                                        uscito? E perchè hai quella creatura in braccio? Sei
                                        diventato pazzo?</p>
            <p> — Sono uscito per vedere dove andavi. — egli disse aspramente,
                                        irritato perchè lei parlava in quel modo davanti a
                                        Salvatore. E lei si fece bianca in viso, stralunò gli occhi
                                        e cadde ripiegandosi su sè stessa, come si fosse d'un tratto
                                        vuotata.</p>
            <p> Era svenuta. I ragazzi si scostarono, fecero un circolo intorno
                                        a lei; nessuno osava toccarla. Ma già accorrevano altre
                                        donne; le tolsero il fazzoletto di testa, le sciolsero la
                                        cintura e le spruzzarono il viso d'acqua. Ella non
                                        rinveniva, bianca alla luna come un cadavere; e Bellia, che
                                        aveva messo giù la bambina, guardava ansioso per paura che
                                        fosse morta. Anche Salvatore si sporgeva a guardare, ma con
                                        curiosità fredda e beffarda: fu lui a raccogliere il
                                        fazzoletto nero da testa e un piccolo fazzoletto bianco che
                                        le donne avevano lasciato cadere dalla cintura di Rosa.</p>
            <p> — È svenuta perchè ha veduto il diavolo, — dicevano i ragazzi: —
                                        adesso è certo che l'ha veduto.</p>
            <p> — Ma statevi zitti! Ero io che volevo farle paura, — gridò
                                        Bellia.</p>
            <p> Quel grido parve scuoterla: sospirò, aprì gli occhi.</p>
            <p> Salvatore taceva: sapeva già tutto, lui, perchè la madre lo
                                        aveva mandato nella sua camera mentre confabulava con Rosa:
                                        e aveva sentito l'urlo, di fuori; e adesso capiva tutto.
                                        Taceva perchè il maestro gli aveva insegnato così: ma si
                                        accorse che il fazzoletto bianco con un'S rossa era un
                                        fazzoletto ch'egli aveva dimenticato sulla tavola di cucina,
                                        e se lo rimise in tasca; poi lo trasse di nuovo e lo buttò
                                        davanti a Rosa, assieme col fazzoletto nero, col gesto di
                                        uno che butta una borsa d'oro.</p>
            <milestone unit="section"/>
            <p>*</p>
            <p> Dopo quella notte anche Rosa cominciò a star male. Invano
                                        ricorse di nuovo alla donna che faceva “la medicina dello
                                        spavento”; lo spavento le rimaneva nel sangue, la faceva
                                        svegliare di soprassalto; e sobbalzava ad ogni fruscio, ad
                                        ogni soffio d'aria. Ogni giorno verso sera le veniva un po'
                                        di febbre, e dimagriva a vista d'occhio afflitta da un male
                                        interiore indefinibile; aveva l'impressione di dover fare
                                        sempre qualche cosa che non riusciva a fare; di dover
                                        cercare una cosa smarrita o restituire una cosa rubata.</p>
            <p> Il fazzoletto! Lo teneva ancora lei, sotto il guanciale; e
                                        sognava di vederlo ingrandire, ingrandire, diventare un
                                        lenzuolo, il lenzuolo che l'avvolgeva, che le dava tanto
                                        caldo, che la stringeva fino a soffocarla.</p>
            <p> Alla padrona disse di aver perduto il fazzoletto nel trambusto
                                        dello svenimento; ed era una specie di vendetta contro
                                        Bellia.</p>
            <p> Una notte i padroni furono svegliati dalle sue grida: dapprima
                                        Zebedeo credette fossero entrati i ladri in casa e balzò
                                        nudo dal letto, si armò dì fucile e corse sulle scale: ma
                                        già Bellia gridava per rassicurare i genitori:</p>
            <p> — È quella pazza che sogna.</p>
            <p> Anche lui s'era alzato, del resto, tutto in sudore coi capelli
                                        irti: poichè il rimorso di aver spaventato la ragazza e
                                        d'essere causa del suo male lo agitava, e i gridi di lei
                                        parevano l'eco del suo urlo diabolico.</p>
            <p> E i gridi continuavano. In breve tutti di casa, anche zia Annia,
                                        furono nella camera della serva. Ella stava seduta sul suo
                                        lettuccio basso disfatto: piegata su sè stessa si tirava in
                                        giù le trecce lunghe come due corde nere.</p>
            <p> Quando i padroni la circondarono cominciò a dondolarsi tutta
                                        esclamando:</p>
            <p> — Che ho veduto io! Che ho veduto io! Che ho veduto io!</p>
            <p> — Avrà sognato l'inferno, — disse Bellia deridendola; perchè
                                        aveva l'impressione ch'ella recitasse una commedia.</p>
            <p> La ragazza cadde in ginocchio, sempre tirandosi in avanti le
                                        trecce che arrivavano fino a terra; e cominciò a
                                        piangere.</p>
            <p> — Ho sognato che morivo, — raccontò poi, calmata dalle sue
                                        lagrime e dalle carezze che la padrona le faceva sulle
                                        spalle; — il Rettore in persona era venuto per confessarmi,
                                        sebbene anche lui agonizzante s'era alzato, per venire a
                                        confessarmi: mi mostrava tre immagini e in una vedevo bene
                                        le anime del purgatorio e nell'altra il diavolo che portava
                                        sulle spalle un grappolo d'uva nera e ogni acino era un
                                        peccatore, ma la terza non riuscivo a vederla, era come un
                                        vetro toccato dal sole che non si lascia guardare e avevo
                                        paura di essa. Il Rettore mi disse: è l'immagine di Dio; se
                                        chiudi gli occhi la vedi bene. Io chiusi gli occhi, ma vidi
                                        solo i miei peccati, e cominciai a confessarmi. Ho rubato ai
                                        padroni, mi sono compiaciuta del loro male e li ho
                                        calunniati; se non potevo altro dicevo che non mi davano da
                                        mangiare o che erano avari e superbi mentre è il contrario;
                                        ero la loro nemica domestica eppure fingevo anche a me
                                        stessa di essere una buona serva. Sono andata a rubare un
                                        oggetto dalla casa di Lia per disfare la malia da lei fatta
                                        al mio padrone piccolo. Ho rubato un fazzoletto; ma poi non
                                        l'ho dato alla mia padrona; non l'ho dato per cattiveria,
                                        per vendicarmi dello spavento procuratomi da Bellia: e sono
                                        contenta del male di lui perchè lui ha causato il mio male;
                                        ma anche perchè è il mio padrone. Ma non trovo pace: ho
                                        paura di morire e che il giorno del giudizio di Dio riveli
                                        ai miei padroni quello che ero io.</p>
            <p> I padroni ascoltavano, stupiti e silenziosi come fossero davvero
                                        nella scena del giudizio universale. Bellia era un po'
                                        beffardo sebbene turbato anche lui mentre la madre sentiva
                                        voglia di inginocchiarsi accanto alla serva e piangere con
                                        lei, e Zebedeo provava un senso confuso di paura; gli
                                        sembrava che la serva fosse pazza: solo una pazza può fare
                                        così. E zia Annia in fondo con la sua grande figura
                                        nell'ombra pareva giudicasse tutti come il fantasma del
                                        tempo.</p>
            <p> Rosa continuava:</p>
            <p> — Il Rettore allora mi disse: i tuoi peccati non sono grandi;
                                        sono peccati comuni a tutti gli uomini; ma il tuo peccato
                                        grande è quello della finzione: farti credere quello che non
                                        sei. Spògliati della finzione e Dio ti perdonerà, ti
                                        aiuterà, ad essere migliore, e con questo ti renderà la
                                        pace. Allora tu riuscirai a vedere l'immagine di Dio. Poi
                                        aggiunse: perchè il giudizio universale è sulla terra a
                                        tutte le ore e Dio non è il Dio dei morti ma il Dio dei
                                        viventi. Allora ho cominciato a strillare per farvi accorrer
                                        e dirvi tutto.</p>
            <p> Sospirò profondamente poi si piegò sino a terra e baciò il
                                        pavimento. I suoi gesti erano composti, adesso, calmi e
                                        coscienti: si sollevò, gettò indietro sulle spalle le
                                        trecce, baciò la mano alla padrona: e poichè teneva la testa
                                        bassa e gli occhi chiusi, Bellia tentò di scherzare.</p>
            <p> — E adesso lo vedi, Iddio?</p>
            <p> Ma il padre lo respinse e ritirò bruscamente la mano che Rosa
                                        gli baciava.</p>
            <milestone unit="section"/>
            <p>*</p>
            <p> Questa scena impressionò vivamente Zebedeo. Egli non era stato
                                        mai un uomo eccessivamente religioso, ma onesto e quasi
                                        vanitoso della sua rettitudine, con un fondo di
                                        superstizione: quella superstizione paesana tradizionale che
                                        supplisce tante volte alla religione vera.</p>
            <p> Di giorno in giorno si convinceva sempre più che Dio lo
                                        castigava per l'appropriazione ingiusta dei beni del
                                        fratello; ma non per questo si decideva a restituirli; anche
                                        perchè sapeva che il mondo anzichè approvarlo avrebbe riso
                                        di lui. E i suoi affari andavano male, il raccolto delle
                                        fave e dell'orzo ch'era una delle sue maggiori rendite fu
                                        scarso o di qualità scadente; quasi tutto il bestiame
                                        ereditato dal fratello era morto d'afta epizootica. È vero
                                        che moriva anche il bestiame degli altri proprietarî ma
                                        questo non lo consolava. Del resto quello che lo tormentava
                                        di più era il male del figlio, la piaga che non si chiudeva.
                                        Ogni tanto si ripeteva l'ascesso e bisognava tagliare di
                                        nuovo; e il carattere di Bellia diveniva strano, con
                                        alternative di torpore e d'indifferenza, di nervosità e di
                                        cattiveria. Si parlava sempre di far venire un professore o
                                        di condurre Bellia da lui; si aveva però soggezione del
                                        Dottore. Il Dottore poteva offendersi e diventare un nemico
                                        pericoloso; già si mostrava ostile perchè non venivano
                                        eseguite le sue ordinazioni; allora si pensò seriamente di
                                        condurre Bellia al mare; di là si poteva fare una scappata
                                        in città e consultare il professore senza che nessuno
                                        venisse a saperlo.</p>
            <p> Zebedeo scrisse ad un suo amico che possedeva una casa in riva
                                        al mare; l'amico offrì subito ospitalità: bisognava però che
                                        i Barcai si contentassero di due camere e una cucina perchè
                                        il resto era occupato dalla famiglia dell'ospite.</p>
            <p> L'idea di cambiare vita sollevò Bellia; anche la serva rideva da
                                        sola per la gioia, poichè non aveva mai veduto il mare e lo
                                        immaginava tutto liscio e quadrato come uno specchio.</p>
            <p> Alla madre invece il pensiero di muoversi dava un senso di
                                        angoscia; il viaggio le sembrava interminabile pieno di
                                        difficoltà e pericoli, e il mare le destava terrore; aveva
                                        paura che Bellia s'annegasse, ma appunto per essergli sempre
                                        vicino, per sorvegliarlo e salvarlo da ogni male era pronta
                                        ad andare anche nelle altre parti del mondo.</p>
            <p> La sera prima della partenza Zebedeo andò a trovare Lia.</p>
            <p> La porta e la finestra erano chiuse; Lia lavorava accanto al
                                        lume e Salvatore leggeva, questa volta però leggeva un
                                        giornale e con grande attenzione.</p>
            <p> Egli s'era abituato alle visite di Zebedeo, sapeva che Zebedeo
                                        portava denari alla madre e trovava tutto naturale; e in
                                        fondo all'anima sperava che in un modo o nell'altro lo zio
                                        gli avrebbe restituito i beni del padre: quindi aveva
                                        sospeso di giudicarlo pure guardandolo come attraverso un
                                        velo nero.</p>
            <p> Zebedeo sedette al solito posto, senza che nessuno lo invitasse;
                                        guardò il giornale e domandò che notizie c'erano.</p>
            <p> — Finalmente hanno fatte la pace, — rispose Lia. — Era
                                        tempo.</p>
            <p> — Sì, è tempo che il mondo si rimetta in ordine, — egli disse e
                                        gli pareva di parlare suo malgrado. — Non vedi che anche il
                                        tempo pare diventato pazzo? A primavera abbiamo avuto un
                                        caldo terribile e adesso dopo tutto quel vento indiavolato
                                        dei giorni scorsi fa quasi fresco. I diavoli girano per il
                                        mondo.</p>
            <p> — Chi sta dentro casa come me non se ne accorge, — ella disse
                                        sempre con un senso nascosto nelle sue parole; — per chi è
                                        povero e lavora il tempo è sempre uguale vale a dire sempre
                                        brutto, — aggiunse con un lieve sorriso che lasciò vedere i
                                        suoi piccoli denti di faina. — Meno male che si aspetta
                                        sempre il tempo bello.</p>
            <p> Zebedeo si sentiva continuamente mordere dalle parole di lei e
                                        gli sembrava di odiarla. Senza il fanciullo una volta o
                                        l'altra l'avrebbe strangolata, ma il fanciullo era sempre lì
                                        quieto dritto e luminoso come la fiammella del lume: l'uomo
                                        si rivolse a lui:</p>
            <p> — Ebbene, che faranno adesso questi accidenti di tedeschi?
                                        Staranno a casa loro finalmente; e meno male si rimetteranno
                                        a lavorare, rifaranno aghi con la punta buona, e per te
                                        Salvatore l'inchiostro buono, e aspetteranno anch'essi il
                                        bel tempo.</p>
            <p> Salvatore rispose serio:</p>
            <p> — Faranno invece la rivoluzione, e la faranno fare a tutto il
                                        mondo.</p>
            <p> — Non ci manca che quello! E il tuo maestro che cosa dice?</p>
            <p> — Io non l'ho più veduto perchè sono stato esonerato da tutti
                                        gli esami, e dal giorno di S. Giovanni non vado più a
                                        scuola.</p>
            <p> — E allora, prendi, comprati le ciliege.</p>
            <p> Aveva pescato dal taschino del suo corpetto, ove teneva alla
                                        rifusa i denari, una carta da cinque lire e gliela porgeva.
                                        Salvatore guardò la madre e a un cenno d'assentimento di lei
                                        prese il biglietto, ma lo mise sulla tavola fermandone un
                                        angolo col lume.</p>
            <p> Zebedeo osservò che quella mano era magra e bianca, e non osava
                                        dire che il domani la sua famiglia andava al mare perchè gli
                                        sembrava che anche Salvatore aveva bisogno di cambiare
                                        aria.</p>
            <p> — Di tuo marito non hai saputo più nulla?</p>
            <p> Pareva ch'ella aspettasse questa domanda perchè smise di cucire,
                                        si raddrizzò sulla schiena e lo guardò dritto negli
                                        occhi.</p>
            <p> — Sì, ha scritto ancora proprio oggi. Io non gli avevo risposto,
                                        ma pare gli abbia scritto maestro Michele il fabbro: che
                                        cosa gli abbia scritto non so; ma la lettera di Pietro Paolo
                                        adesso è curiosa: non posso fartela leggere perché l'ho data
                                        ad un'altra persona per chiederle consiglio. La lettera di
                                        Pietro Paolo, — riprese scandendo le parole — è tutta piena
                                        di Dio. Dice che si sente ogni giorno venire meno le forze e
                                        che ha paura di morire presto. E mi domanda perdono di
                                        tutto: dice di sapere che il ragazzo ha preso buoni punti e
                                        che se ne rallegra; e infine conclude così: o muoio in breve
                                        e lascerò tutto al ragazzo, o campo e se tu lo credi lo
                                        assisterò negli studi.</p>
            <p> Zebedeo si sentì battere il cuore. Sollievo? Vergogna? Invidia
                                        di Pietro Paolo per il suo atto generoso? Tutte queste cose
                                        assieme e assieme il dubbio che Lia, mentisse per provarlo.
                                        Ma no, non era possibile che ella mentisse davanti a suo
                                        figlio.</p>
            <p> — A chi hai dato la lettera? Si può sapere? — domandò un po'
                                        geloso.</p>
            <p> — Al Rettore. Sta male, il Rettore, vomita sangue; ma appunto
                                        perchè sta per morire ho fede in lui e farò quello che mi
                                        consiglierà. Se lui me lo consiglia vado anche ad assistere
                                        Pietro Paolo.</p>
            <p> Zebedeo ricordò il sogno di Rosa e d'un tratto gli venne voglia
                                        di andare anche lui dal Rettore. Eppure si mise a parlar
                                        male di lui.</p>
            <p> — È da cento anni che sta per morire e non si decide mai. È
                                        troppo attaccato ai denari per potersene staccare. Bisogna
                                        sentire quello che il Dottore dice di lui.</p>
            <p> — E lui, il Dottore, chi lo giudica? — replicò Lia con asprezza.
                                        — Anche tu saprai un giorno chi è il Dottore.</p>
            <p> — Oh io l'ho bell'e giudicato! Siamo nel mondo per questo; per
                                        giudicarci gli uni con gli altri come nel giorno del
                                        giudizio universale.</p>
            <p> — Sarà Dio, allora, a giudicarci.</p>
            <p> — Dio ci giudica tutti i giorni, — egli disse ripetendo le
                                        parole del sogno della serva, — perchè Dio non è il Dio dei
                                        morti ma il Dio dei viventi.</p>
            <p> E dette queste parole si sentì il coraggio di aggiungere, come
                                        cambiando discorso:</p>
            <p> — Domani andiamo al mare. Bellia ne ha bisogno, e la madre lo
                                        accompagna perchè ha paura che gli accada qualche disgrazia.
                                        Andrò ad accompagnarli; poi torno qui: non posso trascurare
                                        gli affari, che vanno male. Tutto va alla malora quest'anno.
                                        E adesso anche i servi sembrano punti dal diavolo: non hanno
                                        voglia di lavorare e chiedono il doppio di paga. Anche i
                                        fratelli gemelli che sono nel mio podere non sembrano più
                                        loro: onesti fino allo scrupolo, erano, e laboriosi; adesso
                                        stanno sdraiati all'ombra e imprecano se io faccio loro
                                        qualche osservazione.</p>
            <p> E stava per dire come aveva loro perdonato il debito verso il
                                        povero Basilio, ma ne ricordava la causa e si vergognò.</p>
            <p> D'altronde egli non potè proseguire perchè si sentì picchiare
                                        alla porta. Non era mai accaduto che qualcuno venisse,
                                        durante le sue visite: ed egli dubitò che la persona che
                                        picchiava fosse mandata dalla sua famiglia per spiarlo. Che
                                        cosa doveva fare? Anche Lia e Salvatore si guardarono
                                        incerti, non volendo aprire per un riguardo a lui: allora
                                        egli disse:</p>
            <p> — Perchè non aprite?</p>
            <p> E Salvatore si mosse.</p>
            <p> — E se mi vedono qui? — disse Zebedeo come fra sè. — Che non
                                        posso forse visitare l'orfano di mio fratello?</p>
            <p> Appena la porta fu aperta Salvatore e quei due là dentro ebbero
                                        un brivido di sorpresa e quasi di spavento: un fantasma nero
                                        entrava, con le mani così bianche che sembravano
                                        luminose.</p>
            <p> Era il Rettore.</p>
            <p> S'avanzò, sedette al posto cedutogli con grandi esclamazioni da
                                        Lia; e la presenza di Zebedeo non gli destò sorpresa.</p>
            <p> Salvatore, appoggiato alla tavola, lo guardava fisso e non
                                        staccò più gli occhi dal viso di lui: quel viso non era
                                        bello, con la pelle di un giallino violaceo aderente alle
                                        ossa come una seta incollatavi sopra, e gli occhi bianchi,
                                        quasi scoloriti per lungo uso; ma aveva un'espressione
                                        misteriosa, profonda, come quella di un morto risuscitato
                                        che non fosse contento di esserlo e stentasse a ricordarsi
                                        della sua vita sulla terra; vita anteriore di secoli.</p>
            <p> Egli non parlò finchè Lia che gli si era seduta ai piedi per
                                        terra in atto di omaggio non disse umilmente:</p>
            <p> — Si parlava della lettera di Pietro Paolo, con Zebedeo; e del
                                        consiglio che ho domandato a vossignoria. Ma perchè
                                        disturbarsi a venire, vossignoria? Sarei tornata io domani o
                                        poi; non c'è premura.</p>
            <p> — Non c'è premura per te ma per me sì, — egli rispose: e aveva
                                        la voce afona, tanto che Salvatore si avvicinò strisciando
                                        il gomito sulla tavola per sentirlo meglio.</p>
            <p> Anche Zebedeo si protese un poco: gli pareva di essere sordo e
                                        di sognare; quasi il preciso sogno fatto dalla sua
                                        serva.</p>
            <p> Il Rettore diceva:</p>
            <p> — Tu sei ricorsa a me appunto perchè io sono per partire. Hai
                                        detto a te stessa: egli non ha più interessi sulla terra
                                        quindi il suo consiglio sarà giusto.</p>
            <p> Lia faceva gesti di protesta, ma abbassava gli occhi per paura
                                        ch'egli le leggesse nel pensiero.</p>
            <p> — Non protestare. È giusto che sia così; da viventi si è
                                        attaccati alla terra come l'albero, come ogni cosa naturale,
                                        e si vede e si opera tutto attraverso ragioni nascoste come
                                        le radici sotterra. Ma non dico che tu sei ricorsa a me solo
                                        per quel motivo che del resto fa onore alla tua perspicacia.
                                        Tu hai pensato, anche: il Rettore è istruito, conosce i
                                        libri sacri le verità rivelate da Dio; quindi potrà
                                        consigliarmi bene.</p>
            <p> — È vero, è vero! — ella esclamò sollevando di nuovo gli
                                        occhi.</p>
            <p> — Ma queste leggi, queste verità, cosa sono dopo tutto? Leggi e
                                        verità, dette e scritte da uomini. Erano uomini gli
                                        apostoli; solo che avevamo vissuto con Cristo ch'era anche
                                        lui figliuolo dell'uomo, e ripetevano le sue parole com'egli
                                        le sentiva da Dio. Questo Dio vero e grande nessuno lo ha
                                        mai veduto sulla terra. Gli stessi patriarchi lo sentivano
                                        parlare attraverso le nuvole e per mezzo di Angeli mandati
                                        da lui: eppure tutti lo conosciamo, tutti lo sentiamo
                                        parlare anche senza conoscere la scienza degli apostoli: io
                                        tu Zebedeo Salvatore tutti lo sentiamo tutti lo vediamo.</p>
            <p> I tre lo guardavano con avidità e aprivano un po' la bocca come
                                        per respirare le sue parole.</p>
            <p> — Dio è dentro di noi; è quello che noi chiamiamo la nostra
                                        coscienza; ecco tutto. Basta ascoltarla per ascoltare
                                        Dio.</p>
            <p> I tre rimasero un po' disillusi.</p>
            <p> Zebedeo anzi scrollò la testa perchè sapeva che la spiegazione
                                        sarebbe andata a finire così. Del resto il parroco ripeteva
                                        cose che aveva tante volte detto nelle sue prediche in
                                        chiesa.</p>
            <p> — Mi permetta una domanda, — disse timidamente Zebedeo, — quando
                                        lei dice che Dio è Dio solo dei viventi che intende dire?
                                        Che viventi, anche dopo morti, sono quelli che non hanno
                                        peccato?</p>
            <p> — Non c'è uomo al mondo che non abbia peccato, — rispose il
                                        prete. — E quindi saremmo tutti morti agli occhi di Dio. Ma
                                        per viventi io intendo quelli che realmente vivono sulla
                                        terra e si comportano bene evitando il più che possono il
                                        peccato, solo perchè questa è la vera vita dello
                                        spirito.</p>
            <p> — Ma dopo morti? — insisteva Zebedeo.</p>
            <p> — È una cosa troppo lunga a spiegarsi, — disse l'altro, cercando
                                        di scansare l'argomento scabroso: — la vera rivelazione
                                        l'avremo appunto solo dopo morti. L'importante è di
                                        comportarci in modo da pigliare alla lettera il versetto di
                                        Marco, che Dio non è il Dio dei morti, ma Dio dei viventi, e
                                        operare come davanti alla reale divina presenza. E Dio
                                        infatti è con noi; è dentro di noi — poi proseguì:</p>
            <p> — È curioso il fatto che ognuno di noi cerchi consiglio
                                        dall'altro: quasi si direbbe che è per salvarsi da ogni
                                        responsabilità davanti agli altri uomini e a sè stesso. Se
                                        invece noi prendiamo consiglio da noi stessi, ma consiglio
                                        dal profondo della coscienza, lo prendiamo da Dio stesso, e
                                        non sbaglieremo mai e faremo sempre il bene nostro e quello
                                        degli altri. Nel tuo caso, Lia, come posso io consigliarti
                                        se non conosco i tuoi veri sentimenti? O meglio, posso
                                        conoscerli, anzi ti dico che li conosco, ma non posso
                                        forzarli consigliandoti di fare una cosa piuttosto che
                                        un'altra.</p>
            <p> Allora ella disse affrontando anzi cercando lo sguardo vago di
                                        lui: — La mia coscienza è debole: lei deve aiutarmi ad
                                        ascoltarla; lei lo può, se vuole.</p>
            <p> — Non è la tua coscienza che è debole sei tu che non vuoi
                                        sforzarti ad ascoltarla. Ad ogni modo, senti, che cosa ti
                                        spinge a ritornare con tuo marito? L'idea del tornaconto che
                                        te ne verrebbe?</p>
            <p> — Sì, anche questo: ma per Salvatore, più che per me.</p>
            <p> — Ad ogni modo è sempre per tornaconto materiale perchè infine
                                        tu pensi di fare di tuo figlio un uomo ricco. E credi tu che
                                        la vera ricchezza, dico la ricchezza terrena, sia quella
                                        acquistata per mezzo degli altri? La vera ricchezza ce la
                                        dobbiamo acquistare noi col nostro lavoro, con le nostre
                                        forze interiori e non col cercare aiuto dagli altri. Spesso
                                        i genitori rovinano i propri figli col procacciare loro una
                                        ricchezza ch'essi soli si devono guadagnare.</p>
            <p> Zebedeo pensava al suo Bellia con infinita tristezza: d'altronde
                                        gli pareva che ogni parola del Rettore fosse diretta a
                                        lui.</p>
            <p> — Allora, niente: — disse Lia già rassegnata a rinunziare.</p>
            <p> — Vedi? — disse il prete, — il mio consiglio già potrebbe
                                        nuocerti. Ma ascoltami ancora; nel tuo desiderio di
                                        ritornare con tuo marito c'è un po' d'amore? Dico amore del
                                        prossimo, non amore carnale.</p>
            <p> — No, non posso amarlo. Troppo male gli ho fatto per poterlo
                                        amare.</p>
            <p> — Adesso parli bene! Vedi, non dici, non posso amarlo perchè mi
                                        ha fatto del male, ma “non posso amarlo per il male che gli
                                        ho fatto”. Il tuo castigo è lì. Il male che hai fatto ti
                                        priva del dono migliore della vita, di quello che rende
                                        lieti e felici, del regno di Dio sulla terra: ti priva
                                        dell'amore.</p>
            <p> — L'amore non si comanda.</p>
            <p> — Non è vero; questa è un'antica menzogna. È che tu, Lia, come
                                        la maggior parte degli uomini, sei come una barca piena di
                                        zavorra che crede con questo di poter meglio navigare: un
                                        po' di questa zavorra l'hai già buttata in mare; butta giù
                                        il resto; più la barca sarà lieve meglio andrà sulle onde.
                                        Perchè tu hai odiato tuo marito? perchè ti era di ostacolo a
                                        peccare; e adesso il tuo peccato ricade su te. Perchè il
                                        vero castigo dei nostri peccati è su questa terra
                                        stessa.</p>
            <p> — È vero — proruppe Zebedeo senza volerlo. Ma nessuno badava più
                                        a lui.</p>
            <p> — Ascoltami ancora, — disse il prete. — Un altro sentimento ti
                                        guida verso Pietro Paolo: la pietà di lui come uomo. È
                                        così?</p>
            <p> — È così, sì! Mi fa pietà e vorrei assisterlo come si assiste un
                                        mendicante che cade davanti alla nostra porta.</p>
            <p> — E allora va! — egli disse alzandosi: — Dio s'è svegliato in
                                        te.</p>
            <p> Ma la donna non voleva lasciarlo partire; aveva ancora sete
                                        della sua parola. S'inginocchiò, gli prese la mano e
                                        cominciò a baciarla come una reliquia: egli però si
                                        ritraeva: la sua mano fredda sgusciò da quella di lei come
                                        da un guanto caldo.</p>
            <p> — Lascia, lascia, Lia! Non toccare tuo figlio senza prima
                                        lavarti; il mio male è contagioso. E cerca di partire
                                        presto; così il tuo ragazzo, che vedo sciupato, godrà l'aria
                                        del mare. Addio.</p>
            <p> E se ne andò senz'altro saluto.</p>
            <milestone unit="section"/>
            <p>*</p>
            <p> I Barcai erano in viaggio verso il mare.</p>
            <p> La moglie di Zebedeo avrebbe volentieri viaggiato sul carro
                                        spedito con la roba, come si usava un tempo quando la gente
                                        era più ignorante e più felice; invece viaggiavano in treno,
                                        in terza classe sebbene ricchi.</p>
            <p> Il treno era affollato, da tutti i finestrini pendevano grappoli
                                        di teste di soldati: erano soldati che tornavano in congedo
                                        dopo la guerra, e tutti ridevano, tutti urlavano di gioia,
                                        ma il loro grido conservava qualche cosa di feroce come se
                                        essi andassero ancora all'assalto, — a uccidere e a
                                        morire.</p>
            <p> Anche lo scompartimento occupato dai Barcai era pieno zeppo di
                                        soldati: puzzavano tutti come bestie selvatiche e ad ogni
                                        fermata si ammucchiavano sul finestrino soffocando Rosa e la
                                        padrona sedute ai posti d'angolo. Rosa si divertiva, rideva
                                        con loro e provava piacere al loro contatto, ma la padrona
                                        si sentiva sempre più angosciata.</p>
            <p> Non le dispiaceva la compagnia di quei buoni ragazzi, e a quel
                                        tanfo di selvatico era abituata perchè anche i suoi servi e
                                        Zebedeo stesso non odoravano di rosa; ma il caldo, il
                                        disagio, il moto del treno, le davano un senso di nausea
                                        profondo. Inoltre pensava con inquietudine al carro della
                                        roba, e le pareva che qualche cosa della sua famiglia e
                                        della casa fosse dispersa per il mondo in balìa di tutti i
                                        ladri e malfattori, mentre anche il timore che i ladri
                                        entrassero in casa dove la vecchia era rimasta a vigilare ma
                                        impotente come uno spauracchio che può illudere solo gli
                                        uccelli, non l'abbandonava un momento.</p>
            <p> Bellia sedeva alla sua sinistra e Zebedeo accanto alla serva: il
                                        trovarsi così riuniti la confortava alquanto; se però gli
                                        uomini scendevano a qualche stazione ella gridava per la
                                        paura che non facessero a tempo a risalire in treno.</p>
            <p> Zebedeo invece era allegro quasi come i soldati di ritorno dalla
                                        guerra. Gli pareva di essersi ormai liberato del suo incubo
                                        poichè Lia partiva e Salvatore andava anche lui al mare e il
                                        suo avvenire era assicurato.</p>
            <p> Ad ogni stazione scendeva e invitava i soldati a bere acquavite
                                        e liquori; e spendeva con una prodigalità folle.</p>
            <p> — Pare che il padrone sia alla festa — disse infine Rosa. —
                                        Guardatelo: adesso chiama anche i soldati degli altri
                                        scompartimenti.</p>
            <p> — Essi tornano dalla guerra e meritano, — disse la padrona
                                        sebbene in fondo le dispiacesse lo sperpero di Zebedeo.</p>
            <p> — Ma guardatelo! Adesso chiama anche quelli della ferrovia. E fa
                                        bere anche il ragazzo.</p>
            <p> La padrona fece uno sforzo e si affacciò al finestrino: di là
                                        dei cancelli chiusi della strada provinciale che
                                        s'incrociava con la linea ferroviaria vide parecchi carri
                                        ricoperti di tende di tela da sacco o semplicemente composte
                                        con lenzuola, dalle cui aperture si sporgevano teste di
                                        donne e di bambini, gente povera che andava al mare, e ne
                                        provò un'accorata invidia.</p>
            <p> Pare che li abbiate rubati, i vostri denari, — disse Rosa al
                                        padrone, quando Zebedeo risalì in treno. — Li spendete senza
                                        contarli.</p>
            <p> — Chi ne ha ne fruga. E tu ficcati nei fatti tuoi, — egli gridò
                                        irritato; e parve cambiare d'umore.</p>
            <p> Infatti non scese più dal treno finchè non si arrivò al paesetto
                                        ove risiedeva il suo amico: ma dal paese al mare correva un
                                        buon tratto di strada e ancora un volta la moglie rimpianse
                                        il carro e il modo di viaggiare all'antica.</p>
            <p> Ma che accade alla buona moglie? Sogna o è ancora la vertigine
                                        del treno che le dà non più un senso di malessere ma
                                        un'allucinazione dolce? Le pare di vedere la sua casa
                                        trasportata dagli angeli, là fra gli alberi polverosi che
                                        circondano la piccola stazione: è la sua casa sì, coi suoi
                                        cestini, le sue bisacce, il paiolino di rame per cuocere i
                                        maccheroni, la cassa con la biancheria, il materasso di
                                        traliccio bianco e turchino, la caffettiera amica; anche il
                                        cane è lì e corre incontro ai suoi padroni più veloce del
                                        treno.</p>
            <p> La donna si asciuga le lagrime dagli occhi riarsi; no, la poesia
                                        non è ancora scomparsa dalla terra; e quello che più importa
                                        neppure la bontà; poichè il servo mandato col carro della
                                        roba ha avuto la buona idea di fermarsi alla stazione per
                                        dar modo alla padrona di fare sul veicolo il tratto di
                                        strada dal paese al mare.</p>
            <p> Ed ella sedette sul materasso e le parve di essere tornata
                                        fanciulla quando si andava alle feste campestri in riva al
                                        mare e tutto era bello perchè tutto era semplice.</p>
            <p> Ancora la stessa brughiera, le stesse rocce fantastiche, gli
                                        stessi lecci solitari raccolti a guardare solo il giro e lo
                                        stendersi e il ritirarsi della loro grande ombra come
                                        pensatori ripiegati a studiare il vano gioco dei giorni
                                        vissuti; ancora gli armenti al pascolo; le pecore protese a
                                        bere fra i giunchi del ruscello tutto lucido e chiaro e ben
                                        delineato tra il verde e l'azzurro come nei quadretti di
                                        maniera: ancora i buoi pazienti che trascinano il carro, e
                                        il servo almeno per un giorno ridiventato buono che chiede
                                        solo la gioia del suo lavoro: e su tutte le cose l'alito
                                        puro del mare.</p>
            <p> Ed ecco il mare. A poco a poco si avvicina, dapprima come una
                                        striscia argentea fra una macchia e l'altra della brughiera,
                                        poi sempre più largo e alto fino al cielo. La serva, anche
                                        lei sul carro, lo guardava sbalordita presa da un senso di
                                        soggezione e di paura.</p>
            <p> — Io entrare lì dentro? Entrarci vestita? Per non uscirne viva,
                                        vero? Per l'anima mia, no, io non entro.</p>
            <p> — E chi ti costringe? — disse il servo con calma; — pare che tu
                                        creda che il mare stia lì solo ad aspettare che tu ci
                                        sguazzi dentro!</p>
            <p> — Io non entro, non entro, — ella ripeteva a sè stessa, ma solo
                                        per vincere il gran desiderio che già aveva di bagnarsi.</p>
            <p> E si fece rossa e nascose il viso sul braccio quando vide gli
                                        uomini mezzo nudi che camminavano nel mare spruzzarsi
                                        l'acqua a vicenda.</p>
            <p> Era quasi mezzogiorno; i bagnanti stavano tutti sulla spiaggia
                                        rocciosa, le donne si bagnavano lontano dagli uomini. Una
                                        casa bianca con piccole finestre, ogni camera dalla quale
                                        raccoglieva intere famiglie, si disegnava sull'azzurro del
                                        mare.</p>
            <p> Più lontano biancheggiava fra le macchie la caserma della
                                        Dogana, e fra questa e la casa dei bagnanti sorgeva quasi
                                        dal mare una casetta colore di pietra.</p>
            <p> Era la casa dell'amico di Zebedeo: e il carro con le due donne
                                        vi si diresse lentamente lungo il sentiero che costeggia il
                                        mare, fra i gridi del servo che aizzava i buoi e le
                                        esclamazioni di Rosa.</p>
            <p> — Noi andiamo a stare là? Andiamo a stare là? In mezzo al mare?
                                        Ma se viene la tempesta si affoga tutti dentro casa come
                                        pulcini nella gabbia! Misericordia, misericordia!</p>
            <p> Anche la padrona era impressionata, ma taceva. S'aggiustò il
                                        fazzoletto intorno al viso e si allacciò il corsetto
                                        pensando che andava ad ospitare presso gente ricca e per
                                        bene.</p>
            <p> E l'ospite veniva loro incontro, con un'espressione di astuzia
                                        di allegria e di bontà sul viso rosso tutto pomi.</p>
            <p> — Se sapevo che mi capitava la fortuna di ospitare la tua
                                        famiglia, Maria Caterina Barcai, fabbricavo un palazzo e non
                                        questa mia casupola; ma, vedrai, se Dio lo vuole, un altro
                                        anno starai meglio di così.</p>
            <p> Sebbene riconoscente, ella pensava che un altro anno se Dio
                                        voleva sarebbe rimasta a casa sua.</p>
            <p> Anche la famiglia dell'ospite, composta di parecchie donne e di
                                        una infinità di ragazzi e bambini, tutta riunita davanti
                                        alla casetta, fece festa ai nuovi venuti.</p>
            <p> Questa casetta sembrava costrutta coi sassi dei quali era
                                        seminata la spiaggia: nei suoi momenti di furore il mare
                                        arrivava alla porta ritraendosi subito come sdegnoso di
                                        penetrare in una così umile e fiduciosa abitazione d'uomini;
                                        davanti una fila di scogli le segnava una specie di cortile
                                        marino; le barche dovevano passare oltre e solo gli abitanti
                                        della casa si bagnavano in quel tratto di mare come fosse di
                                        loro esclusiva proprietà.</p>
            <p> Fu servito il caffè agli ospiti e poi furono anche invitati a
                                        pranzo: un pranzo abbondante e ricco nonostante quei tempi
                                        di carestia.</p>
            <p> La tavola era apparecchiata nella stanza d'ingresso e sulla
                                        porta spalancata il mare gettava la sua tenda azzurra; il
                                        suo riflesso tremolava sulle pareti nude, e le voci il
                                        pianto e i gridi dei bambini si confondevano col suo
                                        mormorio.</p>
            <p> Zebedeo aveva ripreso un po' il suo buon umore; il ritrovarsi
                                        con la sua famiglia in quella tavola che pareva benedetta da
                                        Dio gli sembrava di buon augurio; qui poi nessuno gli
                                        ricordava la sua pena; senza contare che egli aveva portato
                                        in dono all'amico una piccola botte di vino e l'amico la
                                        faceva già scorrere come una fontana, in onore degli
                                        ospiti.</p>
            <p> — Se mi portavi una spada da generale non mi facevi un regalo
                                        migliore, Zebedeo Barcai: perchè da noi il vino è cattivo,
                                        adesso: sentilo. Fra il mio e il tuo c'è la differenza che
                                        corre fra l'acqua e il fuoco. E togliere all'uomo il vino
                                        buono è come levargli il sangue sano dalle vene. Bevi, bevi,
                                        Zebedeo.</p>
            <p> E Zebedeo beveva, sebbene quasi astemio, e attraverso il
                                        bicchiere colmo gli pareva che il suo Bellia riprendesse
                                        colore.</p>
            <p> Anche la madre pur non bevendo una goccia di vino si sentiva un
                                        po' sollevata. La moglie dell'ospite, che le sedeva accanto,
                                        e le rassomigliava in modo straordinario, pingue come lei,
                                        con un gran seno sostenuto appena da una cordicella di seta
                                        attaccata da una estremità all'altra di un invisibile
                                        corsetto, e il viso pallidissimo che ricordava la placidezza
                                        della luna, le parlava sottovoce confidandole il disagio
                                        anche da lei provato ogni volta che doveva lasciare la sua
                                        casa del villaggio.</p>
            <p> — Ma per i figli e per i nipoti bisogna dimenticarsi di noi
                                        stesse; cosa siamo noi senza di loro? Una volta ho provato a
                                        lasciarli venir soli; lo crederai? La sera stessa me ne
                                        venni qui a piedi sola come il gatto dato via se ne torna a
                                        casa appena può scappare.</p>
            <p> — Non sono mai accadute disgrazie, qui? — domandò l'altra
                                        sottovoce.</p>
            <p> — A noi grazie a Dio mai, ad altri sì purtroppo. L'anno scorso
                                        si annegò un forestiero, ma era sceso a bagnarsi appena dopo
                                        mangiato.</p>
            <p> — Bellia, — disse Maria Caterina Barcai rivolgendosi già
                                        spaventata al figlio, — hai sentito? Non bisogna mai
                                        bagnarsi dopo che si è mangiato; c'è pericolo
                                        d'annegarsi.</p>
            <p> — Ma sì, lo so, — egli rispose mortificato perchè sì accorgeva
                                        che gli altri ragazzi ridevano della paura della madre.</p>
            <p> — Tu sai nuotare? — gli domandò il più grande.</p>
            <p> — Sì.</p>
            <p> — E dove hai imparato?</p>
            <p> — Nel fiume.</p>
            <p> — Ma se nel nostro fiume non possono nuotarci neppure i pesci, —
                                        disse Rosa beffandosi di lui.</p>
            <p> — Io ho imparato in un altro fiume più grande, quello di
                                        Aar.</p>
            <p> La serva non osò smentirlo oltre; il ragazzo grande disse:</p>
            <p> — Allora ce lo insegnerai, perchè anche noi non sappiamo
                                        nuotare.</p>
            <p> Egli arrossì, ma trovò il modo di salvarsi: disse con tristezza
                                        come se la cosa fosse vera:</p>
            <p> — Il Dottore mi ha proibito di nuotare, per non forzare la
                                        mano.</p>
            <p> — La tua mano guarirà presto, — gli disse per confortarlo la
                                        nuora degli ospiti che allattava un bambino lasciando vedere
                                        con un candore di madonna la sua mammella ambrata un po'
                                        lunga come un grande acino d'uva.</p>
            <p> — Il mare guarisce ogni male; eppoi quest'anno è un anno
                                        benedetto per la nostra famiglia perchè il suocero mio è
                                        priore delle Anime, e questo porta fortuna.</p>
            <p> Bellia domandò subito spiegazioni: e tutti i ragazzi saltarono
                                        su a dargliele, ma il vecchio li fece tacere con un cenno
                                        duro. Era una cosa di cui egli aveva molto rispetto e non
                                        bisognava profanarla; ne parlò lui non senza una certa
                                        vanità.</p>
            <p> — Si tratta di questo. Da noi esiste una confraternita antica
                                        che si dice delle anime, ed è per seppellire i morti. Tutti
                                        gli anni viene eletto il priore, cioè il capo; questa
                                        confraternita dunque va a prendere il morto, s'incarica dei
                                        funerali, delle esequie, del seppellimento: la famiglia sia
                                        ricca o povera non paga che mezzo scudo per una messa. Il
                                        priore invece è obbligato alle altre spese e a dar del buon
                                        vino a volontà ai confratelli di ritorno dal funerale. Però
                                        si dice che durante l'anno non gli accadano disgrazie e
                                        tutte le sue cose vadano bene. Le anime dei morti vigilano
                                        su lui. Sarà vero, non sarà vero? Certo che io quest'anno
                                        sono tranquillo e sereno come un pesce in una cala
                                        solitaria; tutto mi va bene; i ragazzi sono sani, il
                                        raccolto è stato buono. E spese ne ho avute e ne ho, con le
                                        anime! Perchè mentre gli altri anni la mortalità era poca,
                                        quest'anno con la peste spagnuola e altre diavolerie la
                                        gente muore a grappoli. Anche tre morti in un giorno: e il
                                        vino costa sempre più caro e quei diavoli di confratelli
                                        quasi tutti vecchioni senza conforti di gioventù hanno sete
                                        come i ragazzi dopo una corsa. Io sono contento però: mi
                                        dispiace per la gente che muore, per lo più giovani donne e
                                        fanciulli, ma mi pare che le loro anime vigilino su di me
                                        come tanti angeli. Dopo tutto i confratelli bevono alla
                                        salute eterna delle anime: è questo che porta fortuna.
                                        Beviamo anche noi, alla salute dei nostri corpi.</p>
            <p> La conclusione fece ridere di nuovo i ragazzi; anche i grandi
                                        risero e una luce di speranza e di fede tremolò sul viso di
                                        Zebedeo e negli occhi di Maria Caterina Barcai. Anche lei
                                        avvicinò il bicchiere alle labbra: e gli sguardi di tutti si
                                        rivolsero alla mano di Bellia.</p>
            <milestone unit="section"/>
            <p>*</p>
            <p> La prima settimana fu una sosta di serenità per la travagliata
                                        famiglia Barcai; pareva davvero che bastasse il contatto con
                                        la famiglia dell'ospite per dissipare ogni male.</p>
            <p> La piaga di Bellia, esposta al sole, si seccava rapidamente; il
                                        primo giorno egli si era nascosto dietro uno scoglio perchè
                                        si vergognava del suo male come di una colpa; la madre
                                        inquieta andò a cercarlo, camminando a stento sulla rena e
                                        indietreggiando paurosa quando l'onda tentava di raggiungere
                                        a tradimento i suoi piedi; sedette accanto a lui e non lo
                                        abbandonò più.</p>
            <p> Egli brontolava; poi si mise a canticchiare; poi disse che
                                        appena guarito voleva una fisarmonica di lusso coi tasti
                                        d'argento.</p>
            <p> — Tutto avrai, figlio mio, purchè tu sii prudente e ti aiuti a
                                        guarire.</p>
            <p> Egli si rivolse supino, con la mano sana sotto il capo e l'altra
                                        sul petto: era quasi completamente nudo come aveva ordinato
                                        il Dottore e il suo corpo scarno lungo pallido, con le ossa
                                        delle ginocchia ingrossate, con la mano forata come da un
                                        chiodo, sembrava alla madre quello di Cristo deposto; ma lei
                                        era lì a vegliarlo e già ne sentiva la resurrezione.</p>
            <p> — A quest'ora il babbo sarà già in treno, — egli disse guardando
                                        con gli occhi spalancati il cielo. — È ripartito contento di
                                        vederci ben sistemati, ma già preoccupato per gli affari di
                                        casa. Se fosse rimasto qui avrebbe fatto bene: si dà sempre
                                        tanto pensiero per la roba, per l'avvenire. A che serve la
                                        roba? Io voglio vivere senza nulla, nudo, in riva al mare.
                                        Pescherò per mangiare; mi farò una capanna come quelle lassù
                                        dei bagnanti poveri, vedute le avete?</p>
            <p> Si, la madre le aveva vedute; erano capanne di frasche nascoste
                                        come nidi fra le macchie della brughiera dove questa
                                        arrivava fino a confondere le sue onde verdi con le onde
                                        verdi del mare; vi si ricoveravano i bagnanti poveri con le
                                        loro famiglie, separati dagli altri come lebbrosi.</p>
            <p> E invero erano tutti malati: bambini paralitici, donne tisiche,
                                        uomini con piaghe, con la scabbia, forse anche davvero con
                                        la lebbra.</p>
            <p> — Suonerò la fisarmonica come quel ragazzo che ieri notte faceva
                                        ballare le donne lassù del palazzo; ma la suonerò per me
                                        solo. E se vivrò dopo di voi, che Dio vi conservi cento anni
                                        ancora, voglio vendere tutto e fare qui le case per quei
                                        poveretti delle capanne. E ci farò anche la chiesa col
                                        campanile e sul campanile un faro per i naviganti
                                        sperduti.</p>
            <p> La madre approvava: tutto avrebbe approvato, anche i progetti
                                        più fantastici, pur di vedere il suo Bellia così tranquillo
                                        steso al sole fino a che la mano fosse guarita.</p>
            <p> — Il paese nostro adesso mi sembra così lontano, mi sembra un
                                        sogno; e la casa una prigione: prima non era così; prima mi
                                        divertivo tanto, in casa e fuori; ma dacchè è morto zio
                                        Basilio tutte le cose si sono rovesciate.</p>
            <p> — Perchè pensi a questo, adesso? Lascia andare; tutto ti pareva
                                        brutto perchè stavi male.</p>
            <p> — E quel Dottore! Se fossi stato piccolo mi sarebbe parso
                                        l'orco; io credo che sia un uomo cattivo, ma è che deve aver
                                        molto sofferto da ragazzo. Capisco che se io continuassi a
                                        patire così, un giorno ammazzerei il primo sconosciuto
                                        incontrato in una strada, per vendicarmi.</p>
            <p> — Di chi ti vendicheresti?</p>
            <p> Egli esitò, poi disse:</p>
            <p> — Di Dio.</p>
            <p> — Bellia! Tu bestemmi: non dir più una cosa simile: altrimenti
                                        Dio ti castiga davvero.</p>
            <p> — E perchè lui mi fa patire così? Che ho fatto, io?</p>
            <p> Allora la madre gli fece un sermone; che Dio ci fa soffrire per
                                        provarci; che anche Gesù ha patito innocente, che il dolore
                                        è la corona dell'uomo; ora Bellia s'era rimesso a
                                        canticchiare e non l'ascoltava neppure. Intanto si
                                        avvicinava l'ora del bagno. Già qualche testa appariva
                                        galleggiante a fior d'acqua e qualche donna in camicetta e
                                        con la sottoveste cucita tra le gambe in mancanza di altro
                                        costume da bagno, scendeva timida la spiaggia fermandosi a
                                        toccare l'onda col piede come per provarne l'impeto.</p>
            <p> Anche Rosa, poichè aveva già preparato quel che occorreva per la
                                        colazione, uscì con le donne e i bambini sulla spiaggia,
                                        tutta vestita di nero col fazzoletto in testa e con le
                                        grosse scarpe che affondavano nella sabbia; e faceva gesti
                                        di terrore guardando affascinata il tremolìo delle onde.</p>
            <p> Appena la vide, Bellia balzò a sedere e cominciò a gridare e
                                        fischiare per deriderla: allora, incoraggiata dal dispetto,
                                        e poichè le donne la invitavano a bagnarsi con loro
                                        promettendo che l'avrebbero sempre tenuta per mano, cominciò
                                        col levarsi le scarpe.</p>
            <p> — Mi bagnerò solo i piedi come nella notte di San Giovanni.</p>
            <p> E così fece; ma un'onda la investì d'improvviso ed ella scappò
                                        di corsa inseguita dall'acqua luminosa che le bagnò l'orlo
                                        delle vesti.</p>
            <p> Bellia s'alzò in piedi e riprese a gridare e ridere forzatamente
                                        battendo le mani; i ragazzi degli ospiti, nonostante i cenni
                                        delle donne lo imitarono. Rosa fece un viso mortificato,
                                        come volesse piangere; poi rientrò nella casetta e dopo
                                        qualche momento riapparve vestita come le altre donne, con
                                        la sola camicetta e la sottoveste cucita fra le gambe; ma
                                        teneva ancora il fazzoletto in testa, cosa che provocò una
                                        grande ilarità in tutti.</p>
            <p> Allora se lo strappò d'un colpo e lo sbattè per aria, tutto nero
                                        sull'azzurro del mare; poi lo buttò accanto alle scarpe che
                                        aveva abbandonate sulla sabbia; tornò dentro l'acqua si
                                        chinò v'immerse la mano e si fece il segno della croce.</p>
            <p> — Smettila Bellia, — disse la madre, tirandolo giù. — Se
                                        continui a sbeffeggiarla così quella va fino in fondo al
                                        mare.</p>
            <p> E infatti Rosa procedeva spavalda a testa alta senza voler la
                                        mano che le offrivano le donne; e guardava in su per non
                                        vedere il pericolo, ma era diventata pallida, coi denti che
                                        le battevano per l'impressione del freddo.</p>
            <p> D'un tratto diede un grido e parve dovesse cadere; aveva messo
                                        il piede in una buca. Bellia non gridò più e anche la madre
                                        impallidì e cominciò a supplicare le donne perchè salvassero
                                        Rosa. Rosa si salvava già da sè, avendo capito che si
                                        trattava di un pericolo da ridere; si era inginocchiata
                                        dentro l'acqua e dopo il primo brivido di freddo provava un
                                        piacere indicibile a sentirsi così tutta circondata e
                                        posseduta dal gioco delle onde.</p>
            <p> Le donne le si riunirono in cerchio attorno strette per mano in
                                        una specie di danza che a lei ricordava il ballo della
                                        tarantola quando il paziente morsicato dalla bestia velenosa
                                        viene seppellito fino al collo nella terra smossa e intorno
                                        gli danzano sette vedove sette maritate e sette fanciulle
                                        finchè la terra non gli ha risucchiato dalla carne il
                                        veleno.</p>
            <p> Così lei si sentiva risucchiare dall'acqua tutta la sua paura e
                                        ogni altra inquietudine della sua vita. Smarrita
                                        nell'azzurro le pareva di poter nuotare come i pesci; solo
                                        che le sue vesti scure galleggianti gonfie entro l'acqua le
                                        davano l'aspetto di una seppia mentre lei avrebbe voluto
                                        muoversi nuda e rossa come una triglia.</p>
            <p> Si mise a sedere poi si allungò, galleggiò, sostenendosi con una
                                        mano appoggiata alla sabbia: in breve fu la più ardita e
                                        agile fra le bagnanti; e si dimenticava di venir fuori e che
                                        la pentola l'aspettava.</p>
            <p> Bellia s'era di nuovo steso accanto alla madre, rivolto al mare,
                                        e adesso guardava Rosa con invidia poichè a lui non era
                                        permesso di fare il bagno quel primo giorno.</p>
            <p> — E vieni, dunque, — gridò la ragazza avvicinandosi alla riva, —
                                        hai paura? Ti dò la mano!</p>
            <p> Egli però non voleva essere sbeffeggiato dalla sua serva: la
                                        guardò con occhi sdegnosi.</p>
            <p> — E pensa piuttosto a farmi da mangiare: il pranzo degli altri è
                                        pronto.</p>
            <milestone unit="section"/>
            <p>*</p>
            <p> Il pomeriggio era meno lieto della mattina in quella spiaggia ad
                                        oriente dove il mare s'immelanconiva a misura che il sole
                                        cadeva sopra i monti lontani: le onde s'increspavano e le
                                        lontananze si facevano livide di una tristezza nostalgica
                                        gelosa del fulgore che restava sull'orizzonte della terra: e
                                        la musica esasperata nella sua monotonia della fisarmonica
                                        lassù fra le macchie e le capanne dell'accampamento dei
                                        poveri pareva la voce stessa del paesaggio.</p>
            <p> Bellia cominciava così ancor nudo com'era a sentire un po' di
                                        freddo, eppure non voleva vestirsi nonostante le suppliche
                                        della madre; in fondo provava un senso di conforto, una
                                        dolcezza fisica, a sentir la sua pena confondersi con la
                                        pena delle cose intorno.</p>
            <p> La sua attenzione era attratta dall'accampamento primitivo dei
                                        poveri mentre il casone bianco dei bagnanti borghesi, con le
                                        sue finestre eguali, con le figure di ragazze vestite di
                                        bianco e di uomini in veste di tela non lo interessava per
                                        nulla. Solo invidiava i giovanetti della sua età che
                                        andavano in barca remando; gli pareva che avessero le ali,
                                        che arrivati lassù dove il mare si confonde col cielo
                                        restassero sospesi in aria a dominare il mondo. Poter vogare
                                        anche lui così! A che gli serviva la ricchezza, se era più
                                        impotente dei poveri ragazzi là dell'accampamento che si
                                        nascondevano per nascondere le loro piaghe?</p>
            <p> Altre barche con donne e uomini passavano quasi rasentando la
                                        riva e si perdevano giù dietro la cinta di scogli che
                                        chiudeva la cala; dove andavano?</p>
            <p> — Vanno a vedere la grotta della Sirena, — spiega Rosa
                                        accovacciata sulla sabbia e anche lei un po' melanconica. —
                                        È un luogo, dice la serva degli ospiti che c'è stata, un
                                        luogo, un luogo il più bello del mondo; una chiesa dentro la
                                        scogliera, tutta candelabri di diamante e un altare che non
                                        si può guardare tanto riluce. Dalla volta pendono grappoli
                                        di uva e di frutta tutti d'oro e di perle: e giù il
                                        pavimento è di madreperla e di corallo, e sulle pareti si
                                        arrampicano piante di rose d'oro. Ma è difficile entrarvi,
                                        bisogna che il mare sia calmo come l'olio: e guai se non si
                                        fa presto a uscirne perchè la Sirena nascosta nella grotta
                                        si diverte a scuotere il mare mentre i visitatori son
                                        dentro; allora non si può più uscirne e chi tenta di farlo
                                        può annegare.</p>
            <p> — Speriamo non ti venga in mente di andarci — dice la
                                        padrona.</p>
            <p> — Io? Dio me ne guardi! Non voglio correre il rischio di stare
                                        là dentro tre giorni come è avvenuto al cugino del fidanzato
                                        della serva dei nostri ospiti: la mia pelle è nera, ma le
                                        voglio bene anche così.</p>
            <p> — Io invece voglio andarci, — annunziò Bellia. E poichè vide già
                                        gli occhi della madre velarsi d'inquietudine, aggiunse: — ci
                                        verrete anche voi.</p>
            <p> Ma pareva lo dicesse più che per rassicurarla, per un istinto di
                                        crudeltà.</p>
            <p> — Se ci andate voi, ci vengo anche io, — esclamò la serva; — e
                                        del resto se restiamo là dentro che importa? ci portiamo un
                                        po' di provviste e buona notte!</p>
            <p> — Tu non andrai senza il mio permesso, Bellia, — afferma la
                                        madre con uno sforzo di autorità che le desta già un senso
                                        d'angoscia; angoscia per il pericolo ch'egli corre recandosi
                                        alla grotta, ma sopratutto per il dovere di opporsi al
                                        desiderio di lui.</p>
            <p> Egli sorride, tanto del tono d'autorità quanto della pena
                                        nascosta di lei; in fondo sa che può fare quello che gli
                                        pare e piace.</p>
            <p> E la fisarmonica lassù tra le tamerici che si staccavano già
                                        scure sul cielo rosso dell'occidente suonava qualche cosa di
                                        simile: una barca che scompare dietro uno scoglio e desta le
                                        smanie di un giovane cuore malato: oh, andare, andare così
                                        nel mare della vita in cerca della grotta delle illusioni,
                                        abbandonando il cuore sicuro della madre per il perfido
                                        sorriso della Sirena.</p>
            <milestone unit="section"/>
            <p>*</p>
            <p> La mattina dopo Bellia fece il suo primo bagno. Indossava un
                                        paio di mutandine di maglia a strisce gialle e rosse che
                                        quando egli camminava avevano un'ondulazione serpentina:
                                        Rosa, già in acqua, cominciò a gridare:</p>
            <p> — L'aragosta, l'aragosta!</p>
            <p> — La seppia, la seppia, — egli rispose, ma la sua voce era
                                        incerta, e anche lui tastava l'acqua col piede, pauroso di
                                        avanzare. Avrebbe dovuto andare a bagnarsi di là della casa
                                        bianca, assieme con gli altri uomini, ma la madre non glielo
                                        permetteva: d'altronde poteva passare per il più grande dei
                                        ragazzi ai quali era lecito stare con le donne; e la madre
                                        lo accompagnava e lo sorvegliava appunto come un bambino al
                                        suo primo bagno, e soffriva di non potere anche lei entrare
                                        in acqua e tenerlo per la mano come facevano le altre madri
                                        coi loro piccoli.</p>
            <p> Anche il cane non voleva abbandonarlo; gli si drizzava addosso
                                        lungo e bianco e come nudo anch'esso, con un lamento quasi
                                        umano, e pareva volesse trattenerlo, salvarlo da un
                                        pericolo.</p>
            <p> Per fortuna Bellia procedeva con paura e prudenza: aveva
                                        l'impressione che quell'acqua tremula gli si attorcigliasse
                                        alle caviglie con cordicelle misteriose, per attirarlo
                                        lontano; e senza i gridi e gli sberleffi di Rosa sarebbe
                                        tornato indietro con gran consolazione della madre.</p>
            <p> La madre se ne stava dritta sulla sabbia con la mano sugli occhi
                                        più ansiosa delle donne dei pescatori quando i loro uomini
                                        sono in mare e la tempesta arriva tutta d'un tratto
                                        lanciando in avanti le procellarie sinistre: accanto a sè
                                        aveva steso un lenzuolo che sembrava una vela, per scaldarlo
                                        al sole e con esso asciugare il ragazzo; e aveva deposto un
                                        paniere con uova, biscotti, vino bianco, tanto quanto
                                        bastava per ristorare dieci naufraghi.</p>
            <p> Il cane non era meno ansioso di lei; entrava nell'acqua ma non
                                        osava avanzare; tornava verso la padrona e raspava la sabbia
                                        ai suoi piedi, con un guaito che chiedeva, soccorso; infine
                                        diede ascolto ad un'onda che si avanzò fino a lui, la seguì,
                                        si lasciò portare, cominciò a nuotare fìnchè raggiunto il
                                        padroncino gli si aggrappò addosso e parve volesse baciarlo
                                        sul viso.</p>
            <p> L'esempio del cane diede un po' di coraggio al bagnante.</p>
            <p> — Rosa, — ordinò alla serva come fossero nella loro cucina, —
                                        porta fuori questa bestia.</p>
            <p> E le buttò addosso il cane per vendicarsi della beffa di lei,
                                        poi andò avanti sempre con grande prudenza.</p>
            <p> A poco a poco la madre lo vedeva allontanarsi e affondare: ecco,
                                        l'acqua pare se lo divori; gli ha già mangiato le gambe, le
                                        ginocchia, le coscie: solo metà del corpo è ancora
                                        salvo.</p>
            <p> — Bellia, Bellia, non andare più oltre.</p>
            <p> La voce di lei si perde con quella delle altre donne che
                                        richiamino inutilmente i loro bambini. E adesso la serva,
                                        che deve stare sulla sabbia per trattenere il cane, si
                                        diverte a spaventarla.</p>
            <p> — Sono venuta fuori perchè ci sono tante tarantole di mare: se
                                        pungono fanno morire arrabbiati.</p>
            <p> — E Bellia, non lo sa! Guarda com'è lontano!</p>
            <p> — Non aver paura, — la conforta la sua ospite. — Non è vero che
                                        ci sono tarantole. E l'acqua è bassa fin dove vedi nuotare
                                        quegli uomini.</p>
            <p> — Io ne vedo uno che mi sembra un morto, padrona mia. Dev'essere
                                        un annegato.</p>
            <p> — Ma no, è uno che fa il morto, come si dice, — spiega
                                        l'ospite.</p>
            <p> — No, no, il mare mi piacerebbe vederlo di lontano, — dice la
                                        madre, — dalla cima di una montagna.</p>
            <p> — Guardate, — urla la serva, drizzandosi sulle ginocchia, — che
                                        cosa sono quelle macchie laggiù? Pescicani?</p>
            <p> — Ma non vedi che sono barche?</p>
            <p> — Bellia, Bellia! Non andare avanti. Guarda com'è pallido e
                                        tremante. Gli viene male.</p>
            <p> — È l'impressione del freddo, — dice l'ospite; — bisognerebbe
                                        che si tuffasse tutto.</p>
            <p> — Bellia, va sotto. Non prendere freddo. Dio mio, questo ragazzo
                                        oggi mi fa morire. (Il Dottore che gli ha ordinato i bagni
                                        vuole proprio la nostra rovina, ha ragione chi dice che è
                                        un'anima perversa.)</p>
            <p> Mentre pensa così la disgraziata donna accenna a Bellia di
                                        tuffarsi; ed egli finalmente capisce, si piega dentro
                                        l'acqua, sparisce, ricompare, ma è livido in viso, col corpo
                                        tutto lucente e tremante.</p>
            <p> — Per oggi basterebbe, — dice la madre. — Il Dottore ha ordinato
                                        di bagnarsi appena, il primo giorno.</p>
            <p> — È troppo poco, — osserva l'ospite; — lascialo ancora.</p>
            <p> — I tuoi ragazzi stanno molto in acqua?</p>
            <p> — Dovresti domandarmi se stanno molto in terra. Non vedi che
                                        vengono fuori solo quando sentono fame?</p>
            <p> Alquanto rassicurata, la madre si piega e siede sulla sabbia,
                                        accanto all'ospite: e Bellia pare capisca ch'ella gli
                                        accenni di piegarsi anche lui; infatti si tuffa di nuovo e
                                        prende dimestichezza con l'acqua; l'assaggia e la sputa, va
                                        lontano tutto solo, un poco incerto ancora ma già lieto come
                                        un bambino che comincia a camminare.</p>
            <p> — Adesso mi pare che basti, per oggi, — consiglia l'ospite, —
                                        puoi farlo venir fuori.</p>
            <p> — Bellia? Bellia?</p>
            <p> Bellia è già tanto lontano che non sente più; e alla madre
                                        accorata sembra che egli vada verso gli opposti lidi del
                                        mare.</p>
            <p> — Rosa, — dice tuttavia alla serva, — va a chiamarlo.</p>
            <p> — Già! Come che egli sia nella strada davanti a casa!</p>
            <p> — Signore! Come si fa? Ci fosse almeno il padre.</p>
            <p> Anche il cane era di nuovo inquieto e si lamentava e lottava con
                                        la serva che lo teneva sempre stretto a sè.</p>
            <p> Ma già Bellia se ne ritornava piano piano, trionfante e tuttavia
                                        ancora prudente, camminando fra le onde basse come in mezzo
                                        ad un campo di grano che non si vuol calpestare.</p>
            <p> E alla madre pareva che il mare stesso sorridesse nel
                                        restituirle il suo diletto.</p>
            <p> S'alzò e prese il lenzuolo caldo di sole: lo tenne aperto come
                                        un paravento mentre Bellia si toglieva le mutandine; poi
                                        glielo avvolse bene intorno al corpo; e ancora una volta
                                        avrebbe voluto prendersi in collo il suo ragazzo per
                                        asciugarlo e scaldarlo contro il suo seno.</p>
            <p> Gli diede subito da bere un uovo, poi un bicchiere di vino
                                        bianco; poi si piegò a togliere i sassolini dalla sabbia
                                        dove egli si stendeva e gli coprì i piedi con la rena calda:
                                        infine sedette in modo che la testa di lui riposasse
                                        sull'ombra di lei come sul suo grembo stesso.</p>
            <milestone unit="section"/>
            <p>*</p>
            <p> Il sabato ritornò Zebedeo, con due bisacce colme di pane fresco,
                                        dolci, frutta, latticini. Nonostante il suo carico camminava
                                        svelto lungo la spiaggia e aveva un'aria felice: tanto che
                                        Rosa nell'andargli incontro si mise a scherzare con
                                        malizia.</p>
            <p> — Vi siete trovata l'amica, in paese, adesso che vostra moglie è
                                        lontana: sembrate ringiovanito di venti anni.</p>
            <p> — E tu invece stai a seccarti come un'aringa, perchè non trovi
                                        l'innamorato, — egli rimbeccò; ma il suo accento non era
                                        cattivo, e il solo fatto che egli accettava bonariamente lo
                                        scherzo della serva dimostrava il suo buon umore.</p>
            <p> E si rallegrò maggiormente quando vide Bellia. Anche Bellia
                                        sembrava un altro; s'era ingrassato e annerito, e i suoi
                                        occhi non avevano più quel velo di tristezza quasi crudele
                                        che prima li offuscava.</p>
            <p> Si piegò a guardare i cestini e gli involti che Rosa traeva
                                        dalle bisacce e cominciò a mangiare golosamente e alla
                                        rinfusa le cose che contenevano: e il padre lo guardava con
                                        beatitudine.</p>
            <p> — Come va la tua mano?</p>
            <p> Bellia non si ricordava più della sua mano poichè la piaga s'era
                                        quasi del tutto chiusa.</p>
            <p> Quando andarono a mettersi sulla sabbia Zebedeo guardò se
                                        nessuno, neppure la serva, li sentisse, per confidare alla
                                        moglie il segreto della sua gioia.</p>
            <p> — Quella donna è partita. È andata dal marito. Speriamo non
                                        torni più in paese.</p>
            <p> La moglie sospirò, un sospiro strano non di sollievo ma di
                                        sofferenza rassegnata; egli la guardò e si accorse che anche
                                        lei era mutata, dimagrita, con gli occhi tristi; pareva
                                        avesse ceduto la sua carne per ingrassare il corpo del
                                        figlio, e la tristezza di questi si fosse in qualche modo
                                        trasfusa in lei.</p>
            <p> — Maria Caterina, — disse subito allarmato, — perchè sei così?
                                        Che hai?</p>
            <p> — Nulla, Zebedeo. È il clima del mare che mi abbatte. La notte
                                        non posso dormire.</p>
            <p> — Ti bevi troppo caffè, forse.</p>
            <p> — Forse: ma non ho voglia di altro. È il pensiero della casa che
                                        mi tiene sveglia.</p>
            <p> — Tu sei pazza, Maria Caterina; la casa è custodita come una
                                        fortezza, perchè, tu appunto non ti dia pensiero ho fatto
                                        stare a casa il servo; e la vecchia bada a tutto solerte e
                                        maliziosa come la madre del diavolo. Non aver paura, tutto
                                        procede bene. Anche in campagna tutto va meglio: come se la
                                        maledizione di quella donna sia cessata.</p>
            <p> — Io non ho mai creduto alle maledizioni, — disse la moglie con
                                        una certa rigidezza. — Noi viventi non possiamo nulla senza
                                        la volontà di Dio.</p>
            <p> — Ebbene, sarà Dio allora che si sarà stancato di castigarci per
                                        i nostri peccati. Il fatto sta che le cose vanno meglio;
                                        ringraziamo Dio.</p>
            <p> La sua voce era scherzosa; ma anche nei suoi occhi fissi sul
                                        mare passava di nuovo un'ombra misteriosa che rassomigliava
                                        appunto alle ombre del mare: donde vengono? il cielo è
                                        sereno senza una nuvola, la terra è lontana, le onde
                                        deserte; eppure grandi veli d'ombra oscurano qualche zona
                                        nelle distese ove l'acqua è più tranquilla e pare salgano
                                        dalla sua profondità.</p>
            <p> — Che nuove laggiù? — domandò la moglie. — Che cosa si dice per
                                        la partenza di Lia?</p>
            <p> — Tu sai che io non parlo mai di lei con nessuno, e nessuno osa
                                        parlarmene. In questi giorni poi ho evitato appositamente
                                        gl'incontri per non far chiacchiere; sono stato quasi sempre
                                        al podere a guardare la nostra roba, ed ho lavorato più dei
                                        servi. Solo sono andato dal Rettore: ma il Rettore sta male,
                                        dopo quella sera s'è messo a letto e non ha più la forza di
                                        fare addio con la mano.</p>
            <p> — Dopo quella sera?</p>
            <p> — Ma — egli disse un po' confuso — dopo quella sera, alla
                                        vigilia della nostra partenza, che l'incontrai in piazza, mi
                                        pare di avertelo detto.</p>
            <p> No, egli non le aveva detto di quell'incontro, ma ella non
                                        insistè; pensava ad altro.</p>
            <p> — Sai che cosa mi disse il nostro ospite? Che facciamo bene a
                                        portare Bellia al mare: il mare lo rinforzerà e lo guarirà;
                                        altrimenti può andare a finire come il Rettore. Se il
                                        Rettore si fosse curato bene, da ragazzo, non finiva così:
                                        ma egli era troppo attaccato ai denari.</p>
            <p> — Noi però non siamo attaccati, ai denari; — la rassicurò il
                                        marito. — Tutto faremo per lui; si vive e si lavora e si
                                        soffre solo per lui.</p>
            <p> — Egli però è un po' ingrato; — gli confidò la moglie sottovoce,
                                        mentre Bellia scendeva di corsa dalla casetta e andava a
                                        gettarsi in mare destando nell'acqua un tumulto come vi si
                                        fosse precipitato dentro su un puledro ricalcitrante. —
                                        Vedilo! Ha appena mangiato e va dentro a rischio di farsi
                                        venire una sincope. Bellia, Bellia, — cominciò invano a
                                        gridare, — è troppo presto; hai appena mangiato. Non
                                        tuffarti, non andar lontano! Vieni a stare un po' con tuo
                                        padre. Sì! Gli importa molto del padre e della madre! Fa il
                                        piacere suo e basta; anche se mi vede morire d'inquietudine
                                        non se ne cura, anzi ne ride: si direbbe che prende gusto a
                                        farmi stare in pena.</p>
            <p> — Ma non è nulla, Maria, tu t'inquieti per sciocchezze. Vedi
                                        com'è agile? Lascialo muoversi, divertirsi: è questo che gli
                                        fa bene.</p>
            <p> — Oggi il mare è buono e non c'è pericolo; ma l'altro giorno era
                                        mosso, con dei cavalloni che pareva volessero arrivare di là
                                        del piano. E faceva freddo, nessuno si bagnava, solo lui.
                                        D'un tratto è scomparso. Mi sembrò di morire.</p>
            <p> — Lo sgriderò, — promise il padre; ma lei non si chetava.</p>
            <p> — Tu sai, Zebedeo, io sono una donna tranquilla, non sono mai
                                        uscita di casa, può dirsi: da anni non vengo nemmeno al
                                        podere. Ci voleva solo l'amore per il figlio per farmi
                                        muovere; e questo viaggio è per me come l'essere andata in
                                        capo al mondo. E non siamo in capo al mondo? — ella disse
                                        guardando con un senso di mistero l'arco del mare. — Questa
                                        linea di sabbia, mi pare, a volte, l'orlo di un precipizio.
                                        Dopo questa striscia ferma tutto si muove e ogni onda apre
                                        la bocca come un animale feroce. Quello che provo io qui è
                                        quello che si deve provare al momento della morte. L'altro
                                        giorno, ti assicuro in fede mia, vedevo proprio l'immagine
                                        dell'inferno là dentro il mare mosso: diavoli e diavoli che
                                        lottavano con le anime dannate; e pensavo: è giusto quello
                                        che molti affermano che non c'è altra vita, che il paradiso
                                        l'inferno e il purgatorio sono in questo mondo.</p>
            <p> Il marito balzò a sedere sulla sabbia dove s'era beatamente
                                        disteso: le parole e sopratutto l'accento e l'espressione
                                        del viso della moglie lo turbavano profondamente. Sulle
                                        prime credette ch'ella riponesse un senso nascosto nelle sue
                                        parole, un significato che gli ridestava le angosce sopite;
                                        ma poi s'accorse che ella parlava senza alludere ad altro
                                        che al suo terrore del mare, e tentò nuovamente di calmarla.
                                        Ma la sua ridestata pena non si riaddormentava: in fondo era
                                        tutta una stessa cosa, l'inquietudine della moglie e la
                                        sua.</p>
            <p> — È effetto del clima al quale non sei abituata; a molti il mare
                                        fa così; ma poi passa. Del resto fra due settimane o tre al
                                        massimo saremo a casa e non se ne parla più.</p>
            <p> — Non se ne parla più? E gli anni prossimi? Questa pena
                                        bisognerà rinnovarla ogni anno.</p>
            <p> — Ma no, Maria! Il ragazzo guarirà e d'altronde potrà venire
                                        senza di te.</p>
            <p> — Senza di me? Senza di me a quest'ora si sarebbe annegato dieci
                                        volte. Io non lo abbandonerò mai. Piuttosto tu devi dirgli
                                        che sia prudente; che non si allontani. Adesso poi s'è messo
                                        in mente di andare alla grotta della Sirena, dove è facile
                                        entrare ma difficile uscire. Quella scempia di Rosa non
                                        parla d'altro; anche i ragazzi dell'ospite ne parlano; ed
                                        egli vuole andarci a tutti i costi. Tu glielo devi
                                        proibire.</p>
            <p> — Glielo proibirò — egli promise per calmarla, e infatti quando
                                        Bellia tornò sulla spiaggia si ebbe un'energica paternale,
                                        alla quale rispose con sorrisi di derisione e infine con
                                        parole insolenti. Pareva che quella vita primitiva in riva
                                        al mare lo avesse inselvatichito: e il padre fece una mossa
                                        per ricordargli con uno schiaffo la dimenticata educazione.
                                        Allora la madre lo difese, e la pena per il figlio
                                        maltrattato superò la pena per il figlio disubbidiente.
                                        Tutto, tutto, fuorchè vedere il figlio soffrire.</p>
            <milestone unit="section"/>
            <p>*</p>
            <p> Anche il padre preferiva l'insolenza sana alla passività
                                        malaticcia di Bellia.</p>
            <p> E poichè anche l'ospite gioviale era a passare il sabato e la
                                        domenica con la famiglia, furono di nuovo due lieti giorni
                                        di baldoria omerica.</p>
            <p> Il sabato vi fu banchetto dall'ospite: la domenica dai Barcai.
                                        Un'aria di festa spirava anche sul mare: il venticello di
                                        ponente increspava l'acqua, così limpida sulla sabbia
                                        ondulata che pareva l'acqua d'una fontana e quasi invitava a
                                        berla.</p>
            <p> Molta gente estranea, del paese e dei paesi più lontani, era
                                        scesa alla spiaggia; si vedevano qua e là famiglie di scarpe
                                        abbandonate sulla rena, e ragazzi che correvano lungo la
                                        riva e pareva non dovessero fermarsi mai.</p>
            <p> Per rendere più allegro il pomeriggio festivo l'ospite invitò il
                                        suonatore di fisarmonica. Le donne ballavano fra di loro; i
                                        bagnanti aristocratici della casa bianca scesero allo
                                        spiazzo della casetta rocciosa attirati dal chiasso e dalla
                                        musica.</p>
            <p> Il lunedì Zebedeo se ne andò dopo aver raccomandato al figlio di
                                        essere prudente, di non far inquietare la madre; egli
                                        sarebbe ritornato a riprenderli fra una quindicina di
                                        giorni; ma appena via lui Bellia ricominciò a fare il
                                        piacere suo in mare e in terra. La sera stessa del lunedì
                                        andò in paese col suonatore di fisarmonica, che era un
                                        ragazzo triste vizioso e vagabondo, e ritornò a notte
                                        tarda.</p>
            <p> La madre lo aspettava inquieta, seduta con la serva sulla duna
                                        di sassi davanti alla casetta: era una diversa inquietudine
                                        di quando il suo ragazzo era nel pericolo delle acque, ma
                                        più viva, più gelosa.</p>
            <p> — Chi ne sa niente dove sarà andato? Adesso si dà alle cattive
                                        compagnie: forse andrà all'osteria, o da qualche donna di
                                        mali costumi, chi ne sa niente? Quel ragazzaccio che suona
                                        sempre, che non ha altro mestiere, che è già stato in
                                        America, mi dà l'idea del figlio della Tentazione.</p>
            <p> Invano la serva cercava di rassicurarla.</p>
            <p> — Ragazzi, sono! E il vostro Bellia, bisogna pur bene che si
                                        stacchi dalla vostra gonna.</p>
            <p> La padrona guardava le stelle, l'Orsa alta sul confine fra la
                                        brughiera e il mare, e neppure il silenzio delle onde e la
                                        serenità della notte profumata d'alghe e di menta selvatica
                                        riuscivano a chetarla. Era quasi mezzanotte; anche i lumi
                                        della casa bianca si spegnevano: solo sul mare lungo gli
                                        scogli errava una barca fantastica con una fiammella a prua
                                        e una figura che si sporgeva come a guardare e misurare la
                                        profondità delle acque.</p>
            <p> — Ti pare, Rosa, che Bellia o quel ragazzaccio siano in quella
                                        barca, diretti alla grotta della Sirena? Anche oggi ne
                                        parlavano.</p>
            <p> — È un pescatore d'arselle. Ma può essere anche un'anima
                                        errante: ad ogni modo Bellia vostro non è.</p>
            <p> Finalmente si sentì lontano come venisse dal mare il suono della
                                        fisarmonica: in quel momento la madre benedisse lo strumento
                                        del vagabondo che gli annunziava il ritorno del figlio.</p>
            <p> E non rimproverò Bellia, quasi fosse il figliuol prodigo; ma non
                                        fece neppure tacere la serva che lo sgridava per conto
                                        suo.</p>
            <p> — Tu dovresti vergognarti di andare con un ragazzaccio così, che
                                        è peggio dei mendicanti: i mendicanti se non altro hanno un
                                        po' di educazione: quello lì è più maligno e puzzolente
                                        della volpe: eppoi dicono che rubi anche.</p>
            <p> — Se ruba lo farà per necessità — rimbeccò Bellia. — Se tu fossi
                                        nelle sue condizioni saresti mille volte peggiore di
                                        lui.</p>
            <p> — Basta basta, — disse la madre, — è mezzanotte; non è ora di
                                        questioni. Andiamo a letto.</p>
            <p> — Se torna qui, quell'anima errante la fermo io a colpi di
                                        pietra, — promise Rosa: e Bellia sogghignò, pronunziando una
                                        frase che turbò la madre.</p>
            <p> — Tu sei gelosa di lui.</p>
            <p> — Perchè dovrei essere gelosa? Sono forse la tua innamorata?
                                        Vieni qui che ti soffio il naso. Del resto tutti parlano
                                        male di lui.</p>
            <p> — Perchè tutti sono invidiosi di lui.</p>
            <p> La serva rideva sghignazzando come una cornacchia: e in
                                        lontananza rispondeva la fisarmonica e pareva dicesse, per
                                        conto del suo padrone:</p>
            <p> — Sì, sì, tutti m'invidiano perchè sono padrone della terra e
                                        del cielo: dove mi trovo mi stendo, e non ho paura di
                                        nessuno: nessuno può farmi del male perchè il male io già lo
                                        conosco in tutte le sue forme e non può nuocermi più! E
                                        neppure della morte ho paura perchè la tua tristezza è tanta
                                        che il pensiero della morte mi è dolce.</p>
            <p> La madre sentiva confusamente queste cose e la sua pena si
                                        faceva più profonda, più misteriosa.</p>
            <p> Quella notte dormì meno delle altre notti: le pareva che Bellia
                                        fosse sempre in pericolo; tutti glielo volevano prendere, il
                                        mare, la terra, gli uomini; e non riusciva a persuadersi che
                                        era la vita stessa che glielo prendeva.</p>
            <milestone unit="section"/>
            <p>*</p>
            <p> La mattina seguente il suonatore venne a trovare Bellia come
                                        fossero amici da lungo tempo e della stessa condizione.
                                        Depose il suo strumento avvolto in un panno all'ombra di uno
                                        scoglio e si sdraiò sulla sabbia accanto a Bellia e al
                                        cane.</p>
            <p> La madre non osò dirgli nulla; lo guardava però con diffidenza e
                                        trovava veramente qualche cosa di strano e d'inquietante in
                                        quel lungo corpo bruno tutto ossa, in quei piedi grandi e
                                        piatti, e sopratutto nel viso olivastro e camuso simile a
                                        quello dei negri. Anche i capelli erano neri e crespi,
                                        mentre gli occhi grandi e tristi avevano un colore
                                        indefinito a volte verdastri come quelli dei gatti.</p>
            <p> Non parlava: Bellia si divertì a buttargli manciate di rena sui
                                        capelli ed egli lasciò fare scuotendo solo la testa come
                                        l'avesse bagnata: il cane si aggirava loro intorno e
                                        dapprima parve ostile al suonatore abbaiandogli contro e
                                        tentando di mordergli i piedi, poi rassicurato dai gridi e
                                        dai cenni del padrone si sdraiò tra i due e divenne subito
                                        amico del vagabondo.</p>
            <p> La madre provò gelosia anche di questo: avrebbe voluto che Rosa
                                        parlasse male al suonatore: e infatti appena Bellia fu in
                                        acqua, la serva si avvicinò e frenando la sua stizza disse
                                        piano:</p>
            <p> — Non ti venga in mente di bagnarti qui, oh; i nostri ospiti non
                                        vogliono.</p>
            <p> Il suonatore la guardò sorpreso con i suoi occhi d'uomo triste;
                                        e senza rispondere balzò in piedi riprese il suo strumento e
                                        andò a mettersi più lontano, di là degli scogli. Il cane lo
                                        seguì e Bellia gli faceva cenni dal mare quasi avesse
                                        indovinato le parole della serva e volesse chiedergli
                                        scusa.</p>
            <p> Allora la madre rimproverò Rosa:</p>
            <p> — Non si scaccia così un poveretto, come un cane. Adesso Bellia
                                        s'irriterà.</p>
            <p> — Lasciate che si irriti, altrimenti finirà col portarvi quel
                                        lebbroso in camera vostra.</p>
            <p> Bellia non s'irritò, non disse nulla, ma nel pomeriggio se la
                                        svignò di nuovo e questa volta col cane. L'idea che egli
                                        fosse col cane rassicurava in qualche modo la madre: le
                                        pareva che la bestia lo guardasse dai pericoli ai quali
                                        andava incontro.</p>
            <p> Quali fossero questi pericoli ella stessa non sapeva, ma non
                                        voleva precisarli neppure a sè stessa; sentiva però che li
                                        esagerava spinta da un sentimento superstizioso, dalla paura
                                        di quella fatalità che da qualche tempo gravava sulla sua
                                        famiglia e su Bellia in particolare.</p>
            <p> Ecco ch'ella sta seduta sulla duna di sassi a scrutare il
                                        sentiero della brughiera pensando appunto a questa fatalità.
                                        Perchè il male predilige da qualche tempo Bellia? Ammesso
                                        pure che esista una colpa nel padre, tacitamente
                                        riconosciuta e scusata da tutta la famiglia, perchè deve
                                        scontarla Bellia? Ma perchè Bellia è il cuore del cuore
                                        della famiglia, e il castigo si concentra in lui come la
                                        luce nel prisma, per essere maggiormente irradiato
                                        intorno.</p>
            <p> In fondo ella sentiva di soffrire veramente e solamente lei,
                                        adesso: il ragazzo si divertiva nella sua scorribanda e
                                        godeva del male stesso che faceva, della liberazione dalla
                                        sua innocenza, dalla sua soggezione e anche dal suo amore di
                                        figlio. E alla sua pena ella sentiva aggiungersi per
                                        aggravarla lo sdegno di non aver più potere sul figlio: era
                                        dopo tutto una cosa sua, era una sua proprietà assoluta, che
                                        le sfuggiva. Come non soffrirne? Ed era una sofferenza che
                                        quasi rasentava il terrore: come se ella vedesse uno stesso
                                        suo membro staccarsi da lei, o peggio ancora qualche cosa
                                        sua interiore, la sua ragione stessa, il suo stesso amore di
                                        madre, abbandonarla a poco a poco.</p>
            <p> Si strinse la testa fra le mani e chiuse gli occhi quasi per
                                        impedire che davvero la ragione le volasse via come un
                                        uccello dalla gabbia.</p>
            <p> Rosa la trovò così e credendo che piangesse le battè dolcemente
                                        una mano sulla spalla, la invitò ad alzarsi a fare qualche
                                        passo con lei, sorpresa nel vedere che la padrona cedeva,
                                        che obbediva quasi umilmente.</p>
            <p> Andarono lungo la spiaggia verso la foce del fiume: in certi
                                        punti la vegetazione della brughiera con le sue tamerici
                                        nane, i corbezzoli e l'alloro selvatico, raggiungeva la
                                        riva, e il suo odore si fondeva con quello delle alghe; e
                                        pareva che la terra e il mare si parlassero coi loro profumi
                                        e che i sassi sempre più fitti volessero impedire il
                                        passaggio dell'uomo per serbare intatta la divina solitudine
                                        della natura.</p>
            <p> Rosa e la padrona dovettero fermarsi per riprendere fiato.
                                        Eppure i sassi, ai loro piedi, avevano qualche cosa di dolce
                                        e domestico; alcuni parevano pani appena tolti dal forno,
                                        altri uova, frutti, legumi, confetti, utensili dell'epoca
                                        della pietra. Anche i cespugli dei cardi d'un lilla cinereo
                                        bronzato che crescevano qua e là solitari fra i sassi della
                                        cui natura partecipavano, parevano piante preistoriche nate
                                        prima che il mare si ritirasse e destinate a vivere
                                        sempre.</p>
            <p> Le donne riuscirono, passo passo, l'anziana aiutata dalla
                                        giovane, ad attraversare quel piccolo deserto di pietre; di
                                        là ricominciava qualche striscia di sabbia, e l'acqua quasi
                                        immobile e limpidissima copriva un fondo di seta dorata
                                        tutta marezzata e scintillante.</p>
            <p> Grandi scogli s'ammucchiavano di tratto in tratto neri fra il
                                        verde delle onde, simili a rovine di castelli caduti nel
                                        mare: su alcuni si stendevano forme di bestie alle quali non
                                        mancava il vello fatto di alghe secche e di musco; e l'onda
                                        vi si aggirava intorno con un movimento felino, gelosa della
                                        loro immobilità e intenta a roderli pur fingendo di
                                        carezzarli.</p>
            <p> Le due donne procedevano vinte dalla bellezza del luogo; e la
                                        madre si sentiva un po' rasserenata poichè la sua pena si
                                        sperdeva come un cattivo alito nella purezza di
                                        quell'atmosfera vergine.</p>
            <p> Così arrivarono alla foce del fiume e sedettero sul greto
                                        sassoso.</p>
            <p> Il letto del fiume era largo, d'un bianco abbagliante, ma
                                        l'acqua affluiva scarsa in tanti rivoletti che si riunivano
                                        in una foce poco più larga di due passi; e pareva che invece
                                        di scaricarsi nel mare vi scaturisse. Grida di uccelli
                                        salivano dalle isole di giunchi, liquide e fievoli come
                                        venissero di sott'acqua.</p>
            <p> E d'un tratto a quest'incantesimo di azzurro di luce di
                                        lontananze argentine si unì un suono che fece palpitare di
                                        gioia e di pena il cuore della madre: il suono della
                                        fisarmonica. Donde veniva? Dal mare o dal fiume? Pareva che
                                        i due compagni d'avventure si fossero nascosti come gli
                                        uccelli nelle fragili isole del greto o fra gli scogli della
                                        riviera, e di là irridessero l'inquietudine di chi li
                                        cercava: eppure la madre era contenta di sentire almeno così
                                        la voce del suo Bellia.</p>
            <p> E volle star lì finchè si sentì la fisarmonica; ma col cadere
                                        del sole il suono s'allontanava, taceva col tacere degli
                                        uccelli, finchè cessò come una voce della natura: allora le
                                        due donne ritornarono verso casa. E la madre si sentiva meno
                                        inquieta poichè le pareva che Bellia avesse sentito e diviso
                                        la sua inquietudine.</p>
            <p> Infatti Bellia era già tornato e la cercava, ma perchè aveva
                                        fame e non riusciva a trovare la chiave dell'armadio
                                        dov'erano le provviste. E dopo mangiato uscì di nuovo;
                                        questa volta però senza allontanarsi. Rosa lo teneva
                                        d'occhio e vide che andava verso lo spiazzo della casa
                                        bianca, dove tutti i bagnanti si riunivano per una festa da
                                        ballo alla quale prendevano parte anche i bambini e le
                                        serve.</p>
            <p> La fisarmonica suonava un ballabile adatto per tutti, una polka
                                        grottesca e saltellante che invitava e derideva i
                                        danzatori.</p>
            <p> Ecco perchè Bellia era accorso lassù, pensava la madre con
                                        gelosia, era accorso lassù come la falena verso il lume.</p>
            <p> — Andiamo a vedere anche noi — disse Rosa, — ci vanno anche le
                                        nostre ospiti.</p>
            <p> Ma la madre non andò; era stanca e triste e rimase presso la
                                        finestruola della stanza dalla quale si vedeva lo spiazzo
                                        illuminato dalla luna con le figure che saltellavano come
                                        lepri. Tutti gli abitanti della casetta compresa Rosa erano
                                        andati alla festa; lei rimaneva sola, come la luna sopra il
                                        mare; e contava i giorni che la separavano da quello beato
                                        del ritorno a casa. Oramai la mano di Bellia era guarita; il
                                        sole e il mare avevano seccato la piaga: ma perchè lei non
                                        se ne rallegrava? Aveva il presentimento angoscioso di altre
                                        disgrazie e sempre in fondo al cuore quel pensiero oscuro,
                                        quel male segreto che di giorno in giorno si faceva più
                                        grave.</p>
            <p> Le parve dunque di non meravigliarsi quando Rosa tornata sul
                                        tardi tutta eccitata per aver ballato anche lei disse che
                                        Bellia aveva combinato per il domani con altri giovani della
                                        casa bianca la famosa gita alla grotta della Sirena.</p>
            <p> — E prenderanno anche quell'africano col suo organetto, per
                                        rendere più allegro il viaggio. Donne non ne vogliono,
                                        altrimenti sarei andata anch'io.</p>
            <p> La madre non parlò, ma attese che Bellia rientrasse: un furore
                                        mai prima conosciuto le faceva ribollire il sangue; si
                                        sentiva capace di percuotere il figlio, di legarlo come un
                                        puledro indomito.</p>
            <p> E quasi prevedesse questa bufera Bellia tentò di rientrare
                                        furtivo; ma lei dalla finestruola lo vedeva avanzarsi, ne
                                        distingueva le orme sulla sabbia. Anche lui la vide e
                                        sollevò la testa spavaldo: i suoi capelli ricciuti
                                        inargentati dalla luna parvero alla madre divenuti ribelli:
                                        avevano preso qualche cosa di quelli del suonatore, qualche
                                        cosa dei capelli cornuti del diavolo: lei però si sentiva
                                        capace di raderglieli come da bambino quando si ricorreva a
                                        questo mezzo per liberarlo dai pidocchi che gli venivano
                                        attaccati dai monelli del vicinato.</p>
            <p> Appena fu dentro, lo affrontò:</p>
            <p> — È la seconda sera che tu fai così. La prima va bene, la
                                        seconda no; la terza poi se intendi di continuare così la
                                        passerai fuori.</p>
            <p> — Meglio, — disse lui sottovoce.</p>
            <p> — Ah, meglio! Ti dico però che io intendo tornarmene subito a
                                        casa: verrà tuo padre a riprenderti.</p>
            <p> Egli ripetè, con un sorriso di derisione che la esasperò:</p>
            <p> — Meglio.</p>
            <p> Allora lei gli andò vicino, lo guardò con furore.</p>
            <p> — E ripeti quella parola! Ripetila, sfrontato malvagio! E
                                        guardati bene, domani, di andare via senza il mio permesso.
                                        Guardatene, Bellia, perchè io sono capace di tutto.</p>
            <p> — Calma, calma, — egli disse sempre con aria di beffe; ma la
                                        madre sentiva qualche cosa di atroce, sotto la calma di lui,
                                        e avrebbe preferito che egli gridasse, che si ribellasse
                                        apertamente.</p>
            <p> — Tu dovresti vergognarti, di andare con quel vagabondo che è la
                                        vera immagine del vizio. Se in due giorni ti ha ridotto come
                                        lui, finto e perfido, al terzo ti condurrà alla perdizione.
                                        Tu sei un ragazzo che ancora non capisce niente: un giorno
                                        ti pentirai di aver disobbedito così giovane a tua madre, ma
                                        sarà tardi e Dio ti castigherà.</p>
            <p> — Dio mi ha già castigato — egli disse fra i denti, quasi suo
                                        malgrado, con una voce rauca, che non pareva la sua.</p>
            <p> E la madre cominciò a tremare di una passione che non sapeva se
                                        di collera o di terrore: le pareva di aver sentito una voce
                                        misteriosa, che veniva, sì, dalla bocca di Bellia, ma saliva
                                        da una profondità spaventosa, come se egli fosse posseduto
                                        dal demonio e fosse il demonio a parlare.</p>
            <p> E mille parole amare le salirono alla gola ma vi si fermarono in
                                        un groppo che parve soffocarla: aveva paura che Bellia se
                                        lei continuava nei suoi rimproveri pronunziasse anche lui
                                        altre parole imprudenti fino a rivelare a loro stessi e alle
                                        donne che già ascoltavano dalle altre stanze la radice del
                                        loro male.</p>
            <p> Non parlò più, anzi corse a distendersi sul lettuccio accanto a
                                        quello di Rosa e si chiuse con la mano la bocca per fermare
                                        anche i singhiozzi convulsi coi quali almeno voleva
                                        espandersi il suo dolore.</p>
            <p> Per qualche tempo Rosa cercò di consolarla, parlandole sommesso,
                                        pentita di aver provocato lei suo malgrado tanta pena: poi
                                        tacque e s'addormentò; e nel sonno rideva e s'agitava tutta
                                        finchè si svegliò di soprassalto e disse:</p>
            <p> — Mi sembrava d'essere in barca e di andare alla grotta.</p>
            <p> La padrona non rispose: pareva dormisse, ma i suoi occhi chiusi
                                        s'aprivano in un vuoto più gelido e tumultuoso di quello del
                                        mare nella notte: la paura angosciosa di una disgrazia
                                        imminente non l'abbandonava più; ed ella cercava invano di
                                        ragionarci sopra, di rassicurarsi: sentiva che la disgrazia
                                        era dentro di lei e che nessuno più, forse neppure Dio,
                                        poteva scongiurarla.</p>
            <p> Verso l'alba si assopì: e le parve di sentire la fisarmonica,
                                        con un motivo nuovo dolce, con una nota sola quasi di flauto
                                        che invece d'inquietarla la calmava: ed era Bellia che
                                        suonava, che le parlava con la sua antica voce innocente e
                                        le ripeteva la ninna nanna ch'ella cantava a lui
                                        bambino.</p>
            <p> Quando si svegliò e si alzò, egli già era uscito. Uno dei
                                        ragazzi dell'ospite disse di averlo veduto in una barca dove
                                        c'erano altri giovani della casa bianca e il suonatore di
                                        fisarmonica.</p>
            <p> — C'era ancora la luna, e sono andati verso la grotta.</p>
            <p> La madre, si fece pallida d'ira: andò a sedersi al solito posto
                                        sulla sabbia che conservava ancora le impronte del corpo di
                                        Bellia e pianse come se quella fosse la tomba di lui.</p>
            <p> Invano le ospiti la confortavano.</p>
            <p> — Sono ragazzi, bisogna compatirli, eppoi è una bella giornata,
                                        non c'è pericolo di nulla: è come se egli fosse nell'orto a
                                        giuocare.</p>
            <p> — Non è questo, non è questo, — ella diceva.</p>
            <p> — Eh già si capisce, figlio unico, così ancora giovane
                                        disobbedire così! Segno di poco amore.</p>
            <p> — Non è questo, non è questo, — ella ripeteva; perchè la sua
                                        pena più profonda era che le pareva di esser lei a non amare
                                        più suo figlio.</p>
            <milestone unit="section"/>
            <p>*</p>
            <p> — Vedrai, — si confidò con Rosa quando furono sole, io sarò
                                        prudente adesso, non farò scandalo: non gli dirò nulla anche
                                        perchè ho paura che faccia peggio; ma quando torniamo a casa
                                        non rivolgerò più il viso a guardarlo; gli darò da mangiare
                                        e da bere, lo curerò e farò il mio dovere verso di lui, ma
                                        fin da oggi è come morto per me; non è più mio figlio.</p>
            <p> Il mare stesso e il cielo parvero offendersi per queste parole.
                                        Nuvole arcigne e corrucciate salirono dal mare, l'aria si
                                        mosse, l'acqua la imitò. E le procellarie sinistre
                                        sgorgarono dalle nuvole come dai loro nidi.</p>
            <p> — Bellia, Bellia, cuore mio, — gridò subito la madre.</p>
            <p> Le rispose la voce minacciosa del mare, poi soffiò forte il
                                        vento e rombò il tuono e fu una gara di rumori infernali a
                                        chi poteva più spaventarla.</p>
            <p> Ella tendeva l'orecchio se sentiva il suono della fisarmonica,
                                        il suono che adesso le sembrava l'unica voce buona della
                                        terra, quella che sola poteva ricondurre la gioia e la
                                        serenità nell'Universo sconvolto dall'ira di Dio.</p>
            <p> — Non si potrebbe mandare una barca a cercarlo? — domandò
                                        all'ospite. — Sono pronta a pagare tutto quello che occorre:
                                        tutto.</p>
            <p> E si toglieva gli anelli dalle dita per offrirli se non
                                        bastavano i denari. Invano le donne la rassicuravano:</p>
            <p> — Non c'è pericolo: se i ragazzi stanno ancora nella grotta, è
                                        come fossero in chiesa; o hanno fatto presto a rifugiarsi
                                        nella costa e verranno a piedi.</p>
            <p> E lei guardava lungo la costa sferzata dalla pioggia e dal
                                        vento, ma la costa era deserta, e deserte in un attimo
                                        s'erano fatte le onde. Lunghi mostri bianchi balzavano dal
                                        mare verde e grigio, assalivano gli scogli con furore e
                                        arrivavano fino alla casetta, tanto che le donne chiusero la
                                        porta per salvarsi dagli spruzzi della loro bava.</p>
            <p> La madre non si mosse dalla finestruola: non gridava e non si
                                        lamentava poichè sentiva che tutto sarebbe stato inutile, ma
                                        pareva che l'anima le andasse via dagli occhi fissi nel
                                        mare. Rosa la guardava e vedeva che quegli occhi non si
                                        chiudevano neppure al fuoco abbagliante dei lampi, e che il
                                        viso della padrona dimagriva di momento in momento come per
                                        la sofferenza di anni.</p>
            <p> Un silenzio di morte oscurava la casetta: le donne e i ragazzi
                                        tacevano per rispettare l'ansia della madre, ma anche per il
                                        terrore della tempesta che così improvvisa e lunga e furiosa
                                        non s'era mai conosciuta. I fulmini cadevano come razzi
                                        sugli scogli e qualcuno di questi si spaccava: delfini scuri
                                        simili a porci nuotavano fra il bianco della spuma e pareva
                                        volessero rifugiarsi in terra per non essere travolti dalla
                                        tempesta.</p>
            <p> E anche di essi e di tutti i mostri marini la madre aveva
                                        terrore: Dio, Dio, a chi domandare aiuto? e non si accorgeva
                                        che lo domandava a Dio.</p>
            <p> D'un tratto le parve di essere trasportata in un luogo lontano,
                                        nella chiesa dove era stato battezzato Bellia: come sullo
                                        sfondo di una musica d'organo un canto religioso di donne e
                                        di fanciulli s'alzava fra il rumore della tempesta, e ne
                                        raddolciva il furore. Erano gli ospiti riuniti nella stanza
                                        attigua che recitavano il rosario: Rosa aprì l'uscio,
                                        s'inginocchiò contro lo stipite e prese parte alla
                                        preghiera. Ma subito balzò su con spavento poichè la padrona
                                        era caduta per terra svenuta.</p>
            <milestone unit="section"/>
            <p>*</p>
            <p> La tempesta infuriò tutta la notte: Bellia non tornò, ma Dio
                                        aiutava la disgraziata madre col toglierle i sensi.</p>
            <p> Dopo un lungo svenimento era rimasta inerte senza conoscenza,
                                        poi aveva cominciato a vaneggiare.</p>
            <p> L'alba placò la tempesta dell'aria mentre il mare continuava ad
                                        agitarsi inesorabile e pareva non dovesse chetarsi mai: Rosa
                                        pensò allora di correre al paese per avvertire l'ospite di
                                        quello che accadeva nella casetta e mandare un telegramma al
                                        padrone.</p>
            <p> Nel suo delirio la madre capiva confusamente ogni cosa e avrebbe
                                        voluto impedire alla ragazza di muoversi; d'altronde non si
                                        sentiva capace di sopportare da sola la disgrazia ed era
                                        certa che il marito avrebbe messo a posto le cose. Solo le
                                        dispiaceva il probabile rimprovero di lui per non aver ella
                                        saputo con la sua indolenza e il male inteso amore materno
                                        tenere a freno Bellia.</p>
            <p> Ma anche lei era in tempo ancora a fare qualche cosa. Era in
                                        tempo ancora. Una madre non deve disperare della sorte del
                                        figlio finchè non se lo rivede morto in grembo: e neppure
                                        allora deve disperare poichè l'amore di madre può come
                                        l'amore di Cristo far risuscitare i morti.</p>
            <p> Un pensiero le illuminò la mente, la calmò come la luce aveva
                                        calmato la tempesta: andare in cerca di Bellia.</p>
            <p> Le ospiti dopo la lunga notte insonne dormivano: senza far
                                        rumore ella si vestì e prese il fazzoletto nel quale teneva
                                        avvolti i denari. Le sembrava di essere divenuta ad un
                                        tratto agile e svelta smagrita da quelle ore di angoscia che
                                        le avevano mangiato le carni: la mente la sentiva però un
                                        po' confusa, le cose le tremolavano un po' intorno: uscita
                                        sulla spiaggia ebbe l'impressione che l'arco del mare fosse
                                        mobile e si spostasse di continuo; anche il cielo ancora
                                        sparso di una schiuma di nuvole ondeggiava lievemente, senza
                                        sole, tutto chiaro di una luce fredda invernale.</p>
            <p> Ella guardò se trovava una barca che la conducesse alla grotta:
                                        le barche erano tutte davanti alla casa bianca silenziosa, e
                                        forse si poteva ottenerne qualcuna. Sì, tutto era facile:
                                        quel tratto di spiaggia liscio levigato dall'onda le
                                        permetteva di camminare con leggerezza; sul velluto della
                                        sabbia l'acqua stendeva un merletto di spuma sotto i suoi
                                        piedi di madre che andava alla ricerca del figlio; e il
                                        vecchio pescatore d'arselle sdraiato accanto alla sua barca
                                        umida le fece cenno di chinarsi e le offrì sottovoce i suoi
                                        servizi.</p>
            <p> — Dio ti benedica, — ella mormorò — andiamo subito alla
                                        grotta.</p>
            <p> Egli la fece entrare nella barca, poi spinse questa in acqua,
                                        lievemente, come si trattasse di una barca di carta e vi
                                        saltò su: era un vecchio ancora vigoroso coi polsi grossi e
                                        le mani che sembravano di cuoio e rassomigliava stranamente
                                        al vecchio ospite lieto e bonario, mentre la sua
                                        imbarcazione aveva qualche cosa di funebre, tutta nera di
                                        pece con una croce e una lampada spenta a prua.</p>
            <p> Dapprima la barca si cullò forte fra due solchi di acqua
                                        spumosa, accennando di no, di no; non voglio andare avanti;
                                        — poi andò spinta dall'urto dei remi, ma con dispetto,
                                        traballando, piegandosi da una parte, tentando di buttar giù
                                        la donna aggrappata all'asse del sedile.</p>
            <p> Ed ella aveva l'impressione che non dal mare ma dalla barca
                                        venisse il pericolo di un naufragio: quel legno nero funebre
                                        aveva qualche cosa di diabolico, era cattivo, ritagliato
                                        dall'albero del male: eppure ella non sentiva più paura;
                                        solo un malessere a tutta la persona, un bruciore che il
                                        vento e l'umido del mare non mitigavano.</p>
            <p> Bene o male però la barca andava e il vecchio mentre lottava coi
                                        remi sorrideva alla donna con un sorriso dolce quasi d'amore
                                        che la incoraggiava ma le destava anche un senso di
                                        ripugnanza.</p>
            <p> Le venne in mente il dubbio che sognasse, che fosse ancora nel
                                        suo lettuccio con la febbre e il delirio; ma no, è ben
                                        desta, le cose che vede sono chiare sebbene soffuse d'un
                                        certo senso di mistero; il mare è ben quello, con le grandi
                                        ondate rotolanti che la barca salta agilmente, e la terra è
                                        a poca distanza, con la linea frastagliata della costa sotto
                                        il cielo triste senza sole.</p>
            <p> D'un tratto la costa si eleva, un promontorio nerastro si spinge
                                        in mare come la prua di un enorme piroscafo arenato: la
                                        pietra levigata sembra metallo lucido compatto; solo a fior
                                        d'acqua s'apre un buco ad arco per il quale l'acqua entra ed
                                        esce di continuo.</p>
            <p> Il vecchio si dirige a quella volta: le onde respingono la
                                        barca, le si sollevano sotto senza tregua; ma adesso la
                                        barca è animata da un sentimento di ribellione contro
                                        quell'ira insensata e va avanti con forza tenendosi a galla,
                                        sorvolando come i delfini il gonfiore oleoso dell'acqua,
                                        decisa a penetrare nell'apertura della grotta. Ma un fiume
                                        pare sgorghi di là dentro; l'incrocio delle onde desta una
                                        corrente vorticosa che vorrebbe costringere la barca ad
                                        aggirarsi intorno a se stessa e ad affondare anche senza
                                        esser capovolta.</p>
            <p> La donna comincia a provare un senso di terrore: l'apertura
                                        della grotta le sembra la bocca dell'inferno e il vecchio
                                        pescatore il diavolo incaricato del tragitto delle
                                        anime.</p>
            <p> — Ecco, — pensa — sono morta; sono morta per il dolore della
                                        disobbedienza e della perdita di Bellia e Dio adesso mi
                                        manda al luogo del mio castigo. Ma in che cosa ho
                                        peccato?</p>
            <p> Il ricordo di tutti i suoi peccati e specialmente di quello, di
                                        non aver saputo impedire al marito un'azione iniqua, le
                                        ritorna chiaro alla coscienza: tuttavia anche in quel
                                        momento supremo ella conserva la sua calma rassegnazione ai
                                        voleri di Dio e sente che solo così si possono sopportare
                                        anche le pene dell'inferno.</p>
            <p> Una viva luce le rischiara d'altronde le tenebre della morte:
                                        rivedersi, riunirsi col suo Bellia.</p>
            <p> — Sia fatta la tua volontà: sia fatta la tua volontà, o
                                        Signore.</p>
            <p> E chiuse gli occhi per non veder più l'orrore delle acque. Le
                                        parve che la barca, si aggirasse intorno a sè stessa come il
                                        pernio di una ruota e andasse giù giù nel freddo abisso del
                                        mare; poi d'un tratto sentì che urtava contro qualche cosa
                                        di duro e si fermava.</p>
            <p> — Sia fatta la tua volontà, o Signore, sia fatta la tua
                                        volontà.</p>
            <p> — Siamo dentro la grotta, — disse l'uomo.</p>
            <p> Ella riaprì gli occhi e vide il luogo più strano e più bello che
                                        mai avesse immaginato.</p>
            <p> La barca era ferma sotto un portico di marmo nero sorretto da
                                        colonne che parevano coppie attorcigliate di serpenti. La
                                        rena e i sassi sotto l'acqua che vi era bassa e trasparente
                                        scintillavano più che fossero d'oro: e di là dell'apertura
                                        di quest'ingresso alla grotta il mare in tumulto sembrava
                                        lontano, ormai innocuo: ma la cosa più meravigliosa era la
                                        grotta che s'apriva come una galleria interminabile, col
                                        pavimento di sassi colorati e la volta adorna di stalattiti
                                        brillanti. Fin dove arrivava la luce dell'apertura tutto
                                        scintillava, di una iridescenza d'opale, poi tutto sfumava
                                        nel buio della lontananza, ma anche in questa oscurità
                                        qualche chiarore balenava ancora, come di pietre per sè
                                        stesse luminose.</p>
            <p> Passato il primo senso di sorpresa la donna osservò che nel
                                        luogo non c'era altra barca che la loro, quindi nessuno era
                                        dentro la grotta.</p>
            <p> — Non importa, — disse il vecchio saltando giù e fermando la
                                        barca ad un sasso della riva, — quando vedono il mare
                                        ingrossarsi i barcaiuoli tornano indietro, lasciando dentro
                                        i gitanti, e vengono poi a riprenderli quando è possibile
                                        l'uscita.</p>
            <p> Diede la mano alla donna, e quando essa fu scesa l'aiutò ad
                                        attraversare il primo tratto sassoso della grotta.</p>
            <p> — Qui ci deve essere qualche torcia, adesso vediamo, — disse
                                        accostandosi alla parete e cercando fra le sporgenze delle
                                        roccie; e trovata la torcia l'accese agitandola per far
                                        meglio sviluppare la fiamma. E tosto la donna ebbe
                                        l'impressione di trovarsi in una chiesa sotterranea, in una
                                        catacomba ove tutte le ricchezze e tutte le vanità della
                                        terra erano state adunate. Migliaia di candelabri di perle
                                        pendevano dalla volta, e avevano forme graziose di grappoli
                                        d'uva, di glicine, di altri fiori e di frutti sconosciuti;
                                        tutti scintillanti di rugiada. Nicchie di cristallo e di
                                        madreperla s'incavavano nelle pareti, con dentro idoli
                                        strani, e fra una nicchia e l'altra, luccicava l'ondeggiare
                                        di altorilievi fantastici con teorie di figure alate, di
                                        alberi, rettili, uccelli, tutti volti verso la profondità
                                        della grotta e che al chiarore della torcia parevano
                                        muoversi e mutare forma.</p>
            <p> La meraviglia della donna era tale da farle dimenticare il
                                        perchè della sua presenza nel luogo: ogni tanto si fermava e
                                        si faceva il segno della croce, e di nuovo la prendeva il
                                        dubbio che fosse morta e di trovarsi di là della terra.</p>
            <p> Avevano passato il primo tratto della galleria e si trovavano in
                                        una sala sostenuta da colonne somiglianti a quelle del
                                        portico; ma il pavimento adesso era sabbioso, d'una sabbia
                                        nera argentata che scintillava al chiarore della torcia.</p>
            <p> Ed ecco la donna si ferma ribellandosi ad andare oltre e dà un
                                        lieve grido: ha veduto ai suoi piedi qualche cosa che le
                                        ricorda una vita anteriore, la luce, la gioia della terra:
                                        l'orma di un piede che le sembra quello di Bellia. Ma l'orma
                                        è volta verso l'uscita della grotta: dunque Bellia è già
                                        uscito: è vana ogni bellezza del luogo dove non c'è lui ed è
                                        inutile cercarlo là dentro nel mistero delle pietre quando
                                        egli forse galleggia onda fra le onde nel mistero delle
                                        acque.</p>
            <p> — Andiamo, andiamo; che cosa cerco io qui? Andiamo a cercarlo
                                        nel mare. Vivo o morto lo voglio trovare.</p>
            <p> Il vecchio abbassò la torcia, facendo lambire dal suo chiarore
                                        tutto il suolo della grotta: e lei vide allora tante e tante
                                        orme, di chi entrava, di chi usciva, di chi si aggirava là
                                        intorno.</p>
            <p> — Quando i gitanti sono costretti a stare qui dentro — disse il
                                        vecchio — per lo più si riuniscono in fondo alla grotta, in
                                        una sala spaziosa dove sui larghi sedili di pietra ci si può
                                        sdraiare e dormire: probabilmente tuo figlio e i compagni
                                        sono laggiù; andiamo.</p>
            <p> Andarono: ella tendeva l'orecchio se sentiva la voce del suo
                                        Bellia o almeno il suono della fisarmonica; ma al suo
                                        desiderio rispondeva solo la voce del mare; e a misura che
                                        s'inoltrava senza più badare alle fantasmagorie del luogo,
                                        le pareva che quella voce venisse dalla profondità della
                                        grotta con una cadenza uguale dolce che se non calmava la
                                        sua pena la trasmutava in una pena religiosa.</p>
            <p> Era questo il canto della Sirena che attirava i viaggiatori e
                                        faceva loro anche sfidare il pericolo della morte per
                                        arrivare al raggiungimento del sogno che destava?</p>
            <p> — Se è questo, — pensò — non è un canto di gioia, ma di dolore:
                                        è come il salmodiare dei sacerdoti che ci conducono al campo
                                        dei morti narrando che tutto nella vita è vano, tutto
                                        falso.</p>
            <p> E le pareva che la voce rispondesse:</p>
            <p> — Tutto è vano, tutto è falso, anche l'amore del figlio per la
                                        madre che lo ha partorito con dolore.</p>
            <p> Eppure ella continuava a cercare il suo Bellia: e adesso i
                                        riflessi delle pietre, le bizzarrie delle stalattiti, gli
                                        archi e le colonne della grotta la irritavano: le apparivano
                                        quali erano, escrescenze di roccia, stillicidio di sale
                                        marino.</p>
            <p> Anche l'ultima famosa stanza che doveva essere come l'antro di
                                        Circe le parve un grande sepolcro sostenuto da blocchi di
                                        pietra nera simile al carbone. Una goccia d'acqua dolce
                                        stillava dal centro della volta e cadeva in una vasca di
                                        marmo; ma questa vasca era opera di uomo, e questa goccia
                                        inesauribile come la speranza era la sola realtà, il solo
                                        vero conforto ai naufraghi assetati.</p>
            <p> Intorno al luogo nero e umidiccio si stendevano larghe lastre di
                                        pietra che al dire del vecchio servivano di letto ai gitanti
                                        costretti a dormire nella grotta. La madre le esplorò ad una
                                        ad una facendo muovere la torcia in ogni senso, in modo che
                                        neppure un angolo le sfuggisse. Le lastre erano tutte vuote.
                                        Allora ella cadde sopra una di esse, e le parve di
                                        morire.</p>
            <milestone unit="section"/>
            <p>*</p>
            <p> Quando arrivò Zebedeo, sul tardi, Bellia non era tornato ancora.
                                        La moglie stesa sul lettuccio, supina pallida e fredda,
                                        aveva gli occhi sbarrati, la bocca contorta da un lato, il
                                        che le dava un aspetto ghignante spaventoso. Neppure
                                        l'angoscia per l'assenza del figlio superava in Zebedeo
                                        l'angoscia che gli diede quel viso; gli parve il viso stesso
                                        del castigo.</p>
            <p> — Maria, — le mormorò sulla bocca, — supereremo tutto, vedrai,
                                        supereremo tutto.</p>
            <p> La donna non rispose, non si mosse: ed egli si sollevò per
                                        lasciar posto al Dottore dal quale s'era fatto
                                        accompagnare.</p>
            <p> Il Dottore esaminò l'ammalata con una rapidità che a Zebedeo
                                        parve indifferenza: e trovò che nonostante il polso freddo e
                                        lento essa aveva la febbre.</p>
            <p> — Come t'inganni, asino, — gli diceva fra di sè Zebedeo: — essa
                                        ha perduto la ragione per il dolore, e tu per poco non dici
                                        che è semplicemente raffreddata.</p>
            <p> E senza osare di rivelare tutto il suo terribile dubbio, che la
                                        moglie fosse impazzita, cercò di trasmetterlo al
                                        Dottore:</p>
            <p> — Qui, Maria Caterina non è mai stata bene; fin dal primo giorno
                                        fu presa da una tristezza profonda, da un'inquietudine
                                        ingiustificata: abbiamo commesso una pazzia col farla uscire
                                        di casa, lei che non usciva mai, e procurarle queste pene
                                        mortali.</p>
            <p> Il Dottore interrogava le donne, e la serva raccontò come la
                                        madre s'era davvero mortalmente inquietata in quegli ultimi
                                        giorni per le assenze e le disobbedienze di Bellia.</p>
            <p> — Ma era già tanto turbata sin dalla mia ultima visita, —
                                        riprese Zebedeo irritandosi per la disattenzione del
                                        Dottore; — aveva gli occhi fissi e la mente sconvolta.</p>
            <p> Il Dottore intese finalmente, ed ebbe un cattivo sorriso.</p>
            <p> — Un po' pazzi lo siete tutti, — disse, — e tu più di tutti. Ed
                                        io pure che mi sono lasciato rimorchiare da te, per
                                        constatare un semplice fenomeno d'isterismo. Tua moglie è
                                        isterica come tutte le donne, vuoi sentirlo? Appena quel
                                        piccolo mascalzone di tuo figlio sarà ritornato a casa essa
                                        starà meglio di me e di te. Occupati piuttosto di lui, e
                                        pensa di frustarlo bene al suo ritorno.</p>
            <p> La moglie dell'ospite intervenne:</p>
            <p> — Per il ritorno del ragazzo non c'è da preoccuparsi tanto: sono
                                        appena due giorni che lui e i suoi compagni mancano, il mare
                                        è sempre agitato, e si vede che essi non possono uscire
                                        dalla grotta. Una volta mio nipote e altri gitanti stettero
                                        lì dentro ben cinque giorni.</p>
            <p> — Bellia non è più nella grotta, — disse una voce gutturale, che
                                        parve quella di un ventriloquo. — Io stessa ci sono stata,
                                        questa mattina presto, e non l'ho trovato.</p>
            <p> Era la malata che parlava, senza muoversi, senza chiudere quei
                                        suoi occhi tetri che parevano quelli di un'annegata.</p>
            <p> Rosa diede un piccolo grido, e Zebedeo si piegò di nuovo sulla
                                        moglie per interrogarla meglio.</p>
            <p> — Deve essere uscita quando io non c'ero, — disse la ragazza con
                                        terrore, — infatti ho trovato le sue scarpe tutte bagnate; e
                                        durante la giornata non ha parlato che di questo
                                        viaggio.</p>
            <p> E guardava severamente le ospiti. Le ospiti non si erano accorte
                                        di nulla, però non affermavano con sicurezza che la donna
                                        non fosse uscita.</p>
            <p> Il Dottore alzò le spalle, guardandosi intorno infastidito; era
                                        stanco, aveva fame e aspettava un momento di calma per
                                        chiedere da mangiare e da dormire. Più che la malata lo
                                        preoccupava Zebedeo perchè durante il viaggio non aveva
                                        fatto che sragionare parlando sempre dell'eredità del
                                        fratello e della malvagità di Lia alle cui stregonerie
                                        attribuiva tutte le disgrazie della sua famiglia. E chiedeva
                                        al Dottore consiglio sul come poter placare la donna.</p>
            <p> — Ebbene, — aveva risposto il Dottore, — regala a Lia l'eredità
                                        e vedrai che si placa.</p>
            <p> — Io sono disposto a tutto, ti giuro che sono disposto a tutto,
                                        Antonino.</p>
            <p> — Allora aspetta; prima devi fare il conto con me.</p>
            <p> E Zebedeo aveva aperto il portafoglio offrendogli tutto quello
                                        che aveva: era disposto a dare anche la camicia, pur di
                                        salvare qualche cosa dal naufragio della sua famiglia.</p>
            <p> — Maria, Maria, — diceva adesso alla moglie passandole una mano
                                        sul viso come per ricomporne le fattezze; — dimmi com'hai
                                        fatto ad andare alla grotta perchè possa andarci anch'io.
                                        Forse non hai guardato bene. Bellia è ancora là dentro. Un
                                        nipote della nostra ospite con altri compagni c'è stato
                                        dentro cinque giorni.</p>
            <p> — Va a cercare il pescatore d'arselle, — mormorò la moglie, —
                                        lui solo potrà condurti perchè la sua barca ha la croce. Ti
                                        condurrà nel purgatorio, dove già sono io.</p>
            <p> Egli si alzò, nero in viso come scottato da una fiamma, poi si
                                        piegò su sè stesso e parve cadere sul lettuccio, davanti al
                                        quale a poco a poco s'inginocchiò.</p>
            <p> — Signore Dio mio, — disse con una semplicità commossa che turbò
                                        i circostanti più che se egli avesse declamato e urlato, —
                                        sono peccatore anch'io, e voi conoscete le mie colpe; ma non
                                        punite per me gl'innocenti. Ho defraudato un orfano, e la
                                        vostra maledizione s'è abbattuta sopra di me: dichiaro
                                        davanti a questi cristiani che restituirò subito il mal
                                        tolto; ma che mio figlio e mia moglie siano salvi dal
                                        pericolo.</p>
            <p> — Ed io lo sapevo, — disse la moglie con voce di sonno, senza
                                        muoversi.</p>
            <p> — No, tu non lo sapevi, — protestò subito Zebedeo: — lo
                                        sospettavi forse, ma non lo sapevi. Nessuno lo sapeva: tutti
                                        però lo sospettavano perchè il male non si può
                                        nascondere.</p>
            <p> Il Dottore ascoltava sogghignando; con quel suo testone di
                                        capro, fra tutti quei visi attenti turbati più dal
                                        pentimento e dal coraggio di Zebedeo che dalla sua
                                        confessione del peccato, pareva l'incarnazione dello spirito
                                        maligno.</p>
            <p> — Dimmi un po', Zebedeo, — disse con aspra ironia, — sei certo
                                        delle tue chiacchiere? O dobbiamo buttarti un secchio
                                        d'acqua sulla testa?</p>
            <p> E Zebedeo si tolse umilmente la berretta, come per ricevere il
                                        secchio d'acqua.</p>
            <p> — Se io sono pazzo, — disse frenando la sua naturale fierezza, —
                                        lo sono per volere di Dio: anche questo è un castigo. Ma no,
                                        non lo sono. Quando a mio fratello Basilio venne il colpo
                                        mortale, io gli tolsi le vesti e lo misi a letto; e dalla
                                        sua tasca ho preso il testamento col quale lasciava i suoi
                                        beni al figlio Salvatore.</p>
            <p> — Ma sei certo che è suo figlio? E se ti dicessi che è mio?</p>
            <p> Tutti si volsero a guardare il Dottore; la stessa malata sollevò
                                        la testa e spalancò gli occhi.</p>
            <p> E Zebedeo provò un senso di vertigine: ricordò l'odio di Lia per
                                        il Dottore; certe rassomiglianze di linee fra questi e il
                                        ragazzo; perchè non poteva essere così? Tante volte egli
                                        aveva follemente sperato che fosse così: — Salvatore figlio
                                        di un altro padre; tutto il resto illusione della sua
                                        coscienza; non solo, ma che Dio stesso lo avesse guidato in
                                        quello che egli credeva iniquità ed era invece giustizia.
                                        Poi scosse la testa senza sollevarla; no, era il demonio che
                                        lo tentava per mezzo del Dottore.</p>
            <p> — Tu puoi burlarti di me, Antonino; altre volte hai fatto di
                                        queste burle. Ricordo che l'apparizione di Sant'Antonio a
                                        quella povera idiota dicevi di averla combinata tu, e altre
                                        cose ancora. Ma non importa; io ho commesso il male sapendo
                                        di commetterlo e voglio ripararlo; voi qui tutti mi siete
                                        testimoni; se entro otto giorni non avrò rimesso ogni suo
                                        avere a Salvatore potete accusarmi al giudice come l'ultimo
                                        dei ladri: e Dio continuerà a punirmi.</p>
            <p> — Questo si chiama parlare chiaro con Dio; e adesso che sei
                                        venuto a trattative con lui, alzati e calmati, — disse il
                                        Dottore tirandolo per il braccio, mentre le donne intorno
                                        piangevano.</p>
            <p> Zebedeo obbedì; si alzò ad occhi chiusi come un bambino punito e
                                        si asciugò il sudore dalla fronte; in verità sentiva un po'
                                        di sollievo poichè aveva vomitato il serpente che da tanto
                                        tempo gli rodeva lo stomaco; e, illusione o realtà? gli
                                        parve che anche il viso della moglie si ricomponesse.</p>
            <p> A rassicurarlo di più sopraggiunse l'ospite che fin dalla
                                        mattina si occupava a ricercare Bellia:</p>
            <p> — Alcuni giovani animosi sono riusciti ad arrivare con una barca
                                        fino all'apertura della grotta: non è possibile ancora
                                        andare dentro e tanto meno uscirne perchè il mare è grosso,
                                        ma quei giovani hanno veduto un lume nell'interno del luogo,
                                        segno che i gitanti sono là. Non solo, ma il barcaiuolo che
                                        ha l'orecchio abituato a tutti i rumori, crede di aver
                                        sentito il suono della fisarmonica.</p>
            <p> A queste parole la madre sollevò di nuovo la testa sul guanciale
                                        ascoltando: le pareva di sentire anche lei quel suono, e lo
                                        benediceva.</p>
            <p> — E allora possiamo mangiare, — disse il Dottore.</p>
            <p> Anche a quello l'ospite aveva provveduto; ma Zebedeo non volle
                                        sedere a tavola: andò in cerca del barcaiuolo che era stato
                                        fin sotto la grotta e lo interrogò a lungo. In ultimo gli
                                        propose di ripetere con lui la gita, ma l'uomo era stanco e
                                        rifiutò. Allora Zebedeo cercò il pescatore di arselle: trovò
                                        solo la barca nera con la croce a prua, solitaria come una
                                        tomba sulla spiaggia rischiarata dai lumi della casa bianca.
                                        Nuvole basse e gravi s'accapigliavano sul cielo spiate e
                                        risospinte dai venti; il mare ribolliva e rombava sempre e
                                        la sua ira pareva senza fine.</p>
            <p> L'uomo andava lungo la spiaggia: su e giù. A volte si proponeva
                                        di arrivare per terra fino al promontorio della grotta a
                                        tentare di comunicare col figlio attraverso le roccie; a
                                        volte pensava di camminare verso nord, verso il paese
                                        dov'era Lia, per inginocchiarsi davanti a lei e confessare
                                        la sua colpa.</p>
            <p> — Finchè non è placata lei il mio ragazzo è in pericolo, —
                                        diceva a voce alta: — e il Signore mi parla con la voce del
                                        mare.</p>
            <p> Poi tornò alla casetta. La moglie stava sempre sul lettuccio ma
                                        aveva chiuso gli occhi e aspettava tranquilla. Nelle stanze
                                        attigue si sentivano il Dottore e l'ospite discutere fra un
                                        allegro tintinnìo di bicchieri e di stoviglie, cosa che
                                        irritava Zebedeo e lo induceva a maledire il prossimo.
                                        Odiava il Dottore perchè gli sembrava la causa indiretta
                                        della sua disgrazia, e si pentiva d'aver confessato la colpa
                                        davanti a lui: quella sua beffa dopo la confessione e adesso
                                        questa sua indifferenza e questo suo godimento che irrideva
                                        il dolore lì accanto, avevano qualche cosa di demoniaco. In
                                        fondo però Zebedeo sentiva che questa è la realtà della
                                        vita.</p>
            <p> — E pensare che si farà pagare anche questo: ma se Bellia non
                                        torna, l'ammazzo.</p>
            <milestone unit="section"/>
            <p>*</p>
            <p> D'un tratto accadde una cosa meravigliosa: come se a un comando
                                        divino il mare si acquetasse sorridendo di pace e di gioia,
                                        e sul cielo l'arcobaleno segnasse l'ingresso ad un nuovo
                                        mondo ove il dolore il rimorso le vane inquietudini non
                                        esistevano più, la madre dapprima, poi il padre si tesero a
                                        guardare e ascoltare: e il loro alito fu l'alito stesso
                                        della speranza.</p>
            <p> Le voci nelle stanze attigue tacquero, le finestre furono
                                        spalancate. Anche Rosa accovacciata ai piedi del letto della
                                        sua padrona balzò ad aprire i vetri: no, non era più
                                        un'illusione della madre in delirio: il vento portava il
                                        suono della fisarmonica. E poco dopo rientrò Bellia.</p>
            <milestone unit="section"/>
            <p>*</p>
            <p> Nel vedere il padre che lo guardava torvo presso il letto della
                                        madre, Bellia spalancò gli occhi con sorpresa, poi subito si
                                        rinfrancò, avanzandosi con indifferenza come se tornasse da
                                        una semplice passeggiata. Anche lo stato della madre non
                                        parve inquietarlo, tanto più che ella si era rianimata,
                                        completamente, pur restando stesa sul lettuccio, e gli
                                        sorrideva furtiva.</p>
            <p> Tutti gli usci si spalancarono e tutti gli abitanti della
                                        casetta vennero a vedere il reduce; i ragazzi gli saltarono
                                        addosso quasi per assicurarsi che era proprio lui. Allora si
                                        sentì un po' stordito. Perchè tanta premura e tanta
                                        meraviglia? Sì, era proprio lui, un po' dimagrito, coi
                                        vestiti sciupati e i capelli pieni di sabbia, ma tranquillo
                                        come un pesce nell'acqua.</p>
            <p> — Ma come hai fatto a venire fuori dalla grotta? — gridò Rosa
                                        con voce che voleva essere terribile e che lo fece
                                        sorridere.</p>
            <p> — Ma chi c'è stato alla grotta? Ci sarai stata tu, in sogno.</p>
            <p> — Io lo sapevo che non c'era stato, — mormorò la madre. — In
                                        sogno o in realtà, io non l'ho trovato.</p>
            <p> Mentr'ella pronunziava con dolcezza queste parole, Zebedeo si
                                        alzò lentamente con un aspetto di calma così feroce che
                                        ricordava gli eroi vendicatori dei drammi di marionette: a
                                        passi misurati si avvicinò al gruppo nel cui centro stava
                                        Bellia, scostò con una mano i ragazzi, con l'altra diede al
                                        figlio due schiaffi così potenti che quello si piegò e parve
                                        dovesse cadere.</p>
            <p> — Questo per insegnarti a non rispondere più con insolenza a
                                        nessuno.</p>
            <p> Allora, mentre i ragazzi indietreggiavano spauriti e Bellia
                                        restava con la testa china come stroncata dai colpi della
                                        mano paterna, si sentì qualcuno che applaudiva.</p>
            <p> Era il Dottore.</p>
            <p> — Intendiamoci, — disse subito andando verso Bellia, —
                                        l'applauso è per te, non per tuo padre. Un altro sarebbe
                                        caduto per terra sotto quella saetta, tu invece sei lì
                                        dritto come un palo. E fammi vedere quella mano; così,
                                        bravo; ma se è guarita! E magari tuo padre e tua madre mi
                                        hanno in cuor loro mandato mille volte all'inferno, per
                                        l'ordinazione di questa cura. E adesso dimmi dove sei stato
                                        questi due giorni.</p>
            <p> Bellia s'era lasciato prendere la mano, ma non guardava in
                                        faccia il Dottore e non rispondeva, dominando con fierezza
                                        un tremito d'umiliazione e di terrore.</p>
            <p> — Dove sei stato? — urlò il padre, — rispondi subito.</p>
            <p> — Siamo partiti con l'intenzione di andare alla grotta, — egli
                                        rispose sottovoce come un imputato che è costretto a parlare
                                        per forza: — ma il tempo era bello e uno propose di andare
                                        più giù a pescare le aragoste. Si andò più giù fino allo
                                        scoglio di Sant'Elia; e il tempo passò, finchè venne
                                        d'improvviso la tempesta. Allora siamo sbarcati, aspettando
                                        che il tempo si rimettesse. Al tempo non gli andava di
                                        rimettersi: allora siamo tornati per terra.</p>
            <p> A misura che parlava si rinfrancava: le ultime parole le disse
                                        con una certa derisione, per quelli che lo ascoltavano; e il
                                        padre sentiva questa derisione e si accigliava sempre più,
                                        ma quello che più gli doleva era di non poter abbracciare il
                                        figlio e farsi perdonare da lui.</p>
            <trailer>FINE.</trailer>
         </div>
      </body>
   </text>
</TEI>
