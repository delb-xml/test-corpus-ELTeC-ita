<?xml version="1.0" encoding="UTF-8"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0"
     xmlns:e="http://distantreading.net/eltec/ns"
     xml:lang="en"
     xml:id="IT18690">
   <teiHeader>
      <fileDesc>
         <titleStmt>
            <title>Povera Giovanna! : edizion ELTeC</title>
            <author ref="viaf:20461502">Bersezio, Vittorio, 1828-1900</author>
            <respStmt>
               <resp>editor</resp>
               <name>Ciotti, Fabio</name>
            </respStmt>
         </titleStmt>
         <extent>
            <measure unit="words">72053</measure>
         </extent>
         <publicationStmt>
            <p>Incorporato nella versione 1.0 di ELTeC <date>2019-09-28</date>
            </p>
         </publicationStmt>
         <sourceDesc>
            <bibl type="printSource">
               <author>Bersezio, Vittorio</author>
               <idno type="VIAF">20461502</idno>
               <title>Povera Giovanna!</title>
               <date>1869</date>
               <publisher>E. Treves</publisher>
               <pubPlace>Milano</pubPlace>
               <idno type="OCLC">162952787</idno>
            </bibl>
         </sourceDesc>
      </fileDesc>
      <encodingDesc n="eltec-1">
         <p>Encoded to ELTeC level one</p>
      </encodingDesc>
      <profileDesc>
         <langUsage>
            <language ident="it">Italian</language>
            <language ident="fr">French</language>
            <language ident="la">Latin</language>
            <language ident="pms">Piedmontese</language>
         </langUsage>
         <textDesc>
            <e:authorGender key="M"/>
            <e:size key="medium"/>
            <e:reprintCount key="low"/>
            <e:timeSlot key="T2"/>
         </textDesc>
      </profileDesc>
      <revisionDesc>
         <change when="2019-09-10">Revision in ELTeC format: Poltronieri,
                                Andrea</change>
         <change when="2022-02-28">Revision in ELTeC format: Guadagno,
                                Daniele</change>
      </revisionDesc>
   </teiHeader>
   <text xml:lang="it">
      <body xml:lang="it">
         <div xml:id="IT01001" type="chapter" n="1">
            <head>I</head>
            <p>Il campanile fa risplendere le tegole, brillanti di rossa
                                        vernice, del suo comignolo al sole di mezzogiorno. La grossa
                                        croce dorata, orgoglio del signor parroco, campeggia
                                        superbamente sull'azzurro d'un bellissimo cielo di
                                        primavera. Sotto a questa croce, che chiama gli sguardi, in
                                        questo momento assorda gli orecchi la campana che va e
                                        viene, mostrando di qua e di là la sua bocca sonora e la
                                        pera del suo battaglio messo in moto con tutto zelo dal
                                        braccio vigoroso di Matteo Fusella, campanaro, sagrestano e
                                        tavolaccino del Comune. Cumulatore d'impieghi
                                        indiscreto!</p>
            <p>I passeri, abitatori lieti e costanti degli olmi della piazza
                                        innanzi alla chiesa, come storditi ancor essi da quel
                                        prepotente rintuonare, sospendono il loro eterno cicalìo,
                                        nascosti in mezzo alla fresca verzura delle prime foglie
                                        fatta sbocciare dal maggio. Don Pasquale, il parroco, il
                                        doppio mento della sua onesta figura da uomo che, come suol
                                        dirsi, ama vivere e lasciar vivere sostenuto dal collarino
                                        bianco di bucato, le mani dietro la sua grossa persona,
                                        facendo girare nella destra, secondo il solito, la sua
                                        tabacchiera dì corno, abbandona la bottega dello speziale
                                        all'angolo nord della piazza, e con passo grave si avvia
                                        verso il lato sud, a mezzo del quale si apre la porta della
                                                <emph rend="italic">canonica</emph>, sulla cui
                                        soglia, più rotonda e più grossa del padrone, Margherita la
                                        fantesca comparisce a fargli cenno che il pranzo è
                                        all'ordine.</p>
            <p>Dalla porticina della casa comunale, che colla sua recente
                                        scialbatura fa bello il lato est della piazza, sbuca fuori
                                        sollecito, piccolo, magro, sottile, l'aria naturalmente
                                        inquieta e pressata, tutto vivacità negli occhietti, nella
                                        parola, nei moti, un fascio di carte sotto il braccio, il
                                        signor Giacomo Varada, regio notaio e segretario del
                                        Comune.</p>
            <p>Il parroco si ferma, saluta famigliarmente colla mano e colla
                                        tabacchiera, e colla sua buona grossa voce interpella il
                                        signor segretario.</p>
            <p>- Eh! buon giorno, messer Giacomo, come state? E la moglie o le
                                        figliuole stanno bene? Si va a pranzo eh? Mancano veramente
                                        ancora dieci o quindici minuti al mezzogiorno, ma quel
                                        Matteo ha sempre tanta premura! Però è meglio anticipare che
                                        ritardare, non è vero? A proposito! Voi aspettate un
                                        forestiere per quest'oggi, se non isbaglio. Vostro cugino, o
                                        vostro zio? che viene da lontano, da lontano: dall'America o
                                        dall'Africa o dalle Indie?</p>
            <p>Era abitudine del buon prete il far cento interrogazioni in una
                                        volta, senz'aspettare pure una risposta; ma da canto suo,
                                        per compenso, era sistema del sor segretario, uomo ordinato
                                        che faceva camminare tutti gli affari e suoi e del Comune in
                                        partita doppia, di rispondere specificamente e con chiarezza
                                        ad una ad una a tutte le richieste che gli venissero fatte,
                                        per quanto numerose ed aggrovigliate, si fossero.</p>
            <p>Laonde, benchè in quel momento la sua pressa naturale sembrasse
                                        ancora accresciuta per qualche particolar circostanza, ed
                                        egli si agitasse della persona, ora reggendosi sopra un
                                        piede ora sopra un altro, come uomo a cui scotta sotto il
                                        terreno, tuttavia rispose per ordine con quel filo acuto di
                                        voce che gli aveva dato la natura, in tutto un po' troppo
                                        parsimoniosa verso di lui.</p>
            <p>- Vi ringrazio, don Pasquale, io sto bene. Mia moglie e le mie
                                        figliuole stanno benissimo. Vado a casa, ma non per pranzar
                                        subito, quantunque in fatto questa sia pure la nostra ora
                                        solita. È <emph rend="italic">costante</emph> (era questo un
                                        suo modo abituale di dire) che Fusella anticipa sempre nel
                                        suonare il mezzogiorno, ma non glie ne faccio neppur io una
                                        colpa; e se non avesse altre mende che questa!... A casa mia
                                        non so a che ora si pranzerà oggi, perchè aspettiamo, come
                                        voi avete detto benissimo, un forestiere, il quale può
                                        giungere adess'adesso, e può anche tardare delle ore,
                                        secondo che il mulo di Barbetta avrà voglia. Vado a prendere
                                        mia moglie e mia figlia per muovergli all'incontro fino alla
                                        cappella di San Rocco presso la salita. Questo forestiere
                                        non è mio cugino, ma mio zio, fratello del padre buon anima
                                        di mia moglie, figliuolo ancor esso di quel fattore del
                                        marchese di Roccavecchia, il quale, nel tempo dei francesi,
                                        rese tanti servizi a quella illustre famiglia, e quindi ne
                                        acquistò la potente protezione per sè e pei suoi, protezione
                                        che ora si stende anche sulla mia casa, il signor marchese
                                        essendosi degnato, come voi sapete, di tenere a battesimo la
                                        mia figliuola secondogenita Enrichetta. Questo mio zio non
                                        viena nè dall'America, nè dall'Africa, nè dalle Indie, ma
                                        soltanto di Francia e di Germania, dov'è stato finora, e son
                                        più di vent'anni, facendo non so che e non mandando sue
                                        notizie più che per dirci sarebbe arrivato quest'oggi e non
                                        avrebbe abbandonato più il paese, avendo intenzione di
                                        stabilirvisi.</p>
            <p>Dopo questa lunga cicalata, il signor Giacomo Varada tirò il
                                        fiato; il parroco tirò una presa di tabacco.</p>
            <p>- Va bene, va benissimo; me ne rallegro tanto. Probabilmente
                                        vostro zio avrà raccolto insieme un Po' di ben di Dio, non è
                                        vero? E quantunque non venga dall'America, vi recherà tutti
                                        i vantaggi d'uno zio d'America, neh? Fisserà egli la sua
                                        dimora nella vostra casa! Troverebbe intorno a sè una
                                        famiglia bella e fatta, quella vostra vispa e briosa
                                        Enrichetta, un bottoncino di rosa, e quella santa creatura
                                        che è la Giovanna....</p>
            <p>Chi avesse osservato la faccia del signor Giacomo, mentre il
                                        parroco pronunziava queste parole, avrebbe visto al nome di
                                        Enrichetta trapelare sui lineamenti del brav'uomo un sorriso
                                        di intima compiacenza, e al nome invece di Giovanna, la
                                        primonata delle sue figliuole, mostrarvisi una specie di
                                        malavoglia e quasi di vergogna.</p>
            <p>Il parroco seguitava il corso delle sue interrogazioni:</p>
            <p>- O forse la vostra casa non è neppure tanto grande quanto
                                        occorre? Credete che lo zio preferirà aver una casa da sè?
                                        Perchè non comprerebbe egli la bella palazzina di vostro
                                        cugino Antonio Maria, il quale, poveretto, è morto lasciando
                                        un subbisso di debiti? È la più bella casa del paese, con un
                                        bel giardino, ed allato precisamente alla vostra.... A
                                        proposito, avete novelle di Pierino, il figliuolo d'Antonio
                                        Maria? Come ha egli accolto quella tremenda sventura della
                                        morte di suo padre e della rovina d'ogni sua sostanza? Egli
                                        è in viaggio lontano lontano, non è vero? Dove mai? Perchè
                                        non è venuto ancora in paese? Che cosa fa egli colaggiù?
                                        Poveretto! Che sarà mai di lui? Egli s'era avvezzo a vivere
                                        da ricco. È egli vero che anche a Parigi e Londra ei teneva
                                        cavalli e carrozza, e contava fra i giovani più spendiosi?
                                        Difatti, le ricchezze di suo padre parevano tante e sì
                                        solidamente fondate! Chi avrebbe pensato mai che da un
                                        momento all'altro, patatrach?.... Avreste preveduto una
                                        sventura simile, voi?... Proprio che le sostanze impiegate
                                        nel commercio sono sempre nel rischio di venire abbattute e
                                        disperse da un buffo di vento. In fin de' conti, ed in
                                        realtà, che cosa resta poi a Pierino delle sostanze
                                        paterne?</p>
            <p>Il segretario comunale si apprestava a rispondere col suo
                                        metodico ordine, ed aveva già tirato lungo il fiato per far
                                        una provvista di voce, quando Margherita, la serva del
                                        parroco, che, stando sulla soglia della <emph rend="italic">canonica</emph>, vedeva con impazienza prolungarsi
                                        il colloquio dei nostri due personaggi, in danno della bontà
                                        del suo pranzo, ravvolse sopra un fianco il suo grembiule da
                                        cucina con aria fastidiata, e scesa giù dello scalino della
                                        porticina, fece un passo verso i dialoganti.</p>
            <p>- Olà, signor prevosto! Il riso vien lungo come la quaresima, e
                                        il fritto mi brucia nella padella.</p>
            <p>Don Pasquale fu tutto conturbato a questo grave annunzio.</p>
            <p>- Margherita ha ragione, diss'egli. Anche voi avete fretta sor
                                        Giacomo, non è vero? Ed io vi tengo qui in novelle..... Buon
                                        appetito ed a buon rivederci. Vado a pranzo prima che il
                                        fritto sia bruciacchiato del tutto. Sono con te, Margherita,
                                        sono con te.</p>
            <p>Ed entrò sollecito nella casa parrocchiale dietro i passi di
                                        Margherita, che precedeva trionfante colle mani in sui
                                        fianchi.</p>
            <p>Il signor Giacomo Varada ringuainò per così dire il suo fiato e
                                        ritrangugiò le parole di risposta che aveva già pronte;
                                        riprese il suo cammino con quel passo lesto e serrato che
                                        gli era solito, ed attraversata la piazza, infilò la strada
                                        principale del villaggio, a metà circa della quale era la
                                        sua modesta casetta.</p>
            <p>Per arrivare a quest'ultima dovette passare innanzi al muro del
                                        giardino, in mezzo a cui sorgeva ia elegante palazzina di
                                        Antonio Maria, morto da poco tempo di crepacuore pel suo
                                        fallimento cagionato da certi disastri di borsa.</p>
            <p>Il sor Giacomo, giunto al cancello che chiudeva l'entrata del
                                        giardino, rallentò alquanto il suo passo, e gettò traverso
                                        le aste di ferro un certo sguardo, che avreste potuto
                                        paragonare a quello della gatta per un pezzo di lardo cui
                                        non può arrivare.</p>
            <p>Tutti gli anni Antonio Maria, colla moglie, veniva a villeggiare
                                        colà, per qualche giorno in primavera, per più lungo tempo
                                        in autunno, cercando riposo alle tante occupazioni che gli
                                        davano i suoi affari commerciali, e un po' dell'aria salubre
                                        di quel paese montanino, a riconfortarsi dall'afoso ambiente
                                        della città. Quell'anno non era venuto, e non sarebbe venuto
                                        mai più! La palazzina aveva un'aria triste ed abbandonata
                                        con tutte le sue finestre chiuse; il giardino, benchè la
                                        primavera ornasse i suoi alberi di fiori bianchi e rossi, e
                                        smaltasse le aiuola di mammole e di primule, benchè nella
                                        chioma novella delle piante cantassero il loro solito
                                        concerto gli uccelli, allegria della natura, cionullameno
                                        cominciava a prender quell'apparenza di trascuratezza che
                                        rivela l'assenza del padrone. Nella sabbia dei viali
                                        spuntava già qua e là l'erba parassita; le erbe selvaggie
                                        dalla prepotente cresciuta, nelle aiuole minacciavano e già
                                        anzi soffocavano le più delicate piante incivilite, in
                                        quella lotta dell'esistenza che ha luogo in tutta la natura
                                        organica. Il silenzio di quella casa, di quel giardino, di
                                        que' boschetti era qualche cosa di più che un silenzio di
                                        solitudine, era quasi un silenzio di tomba.</p>
            <p>Il signor segretario comunale trasse un sospiro, scosse la testa,
                                        e pronunziò fra sè stesso le parole di risposta che aveva
                                        preparate alle tante domande del parroco.</p>
            <p>- Che cosa resta a Pierino delle sostanze paterne? Gli resta un
                                        bel nulla, se non delle abitudini da gran signore e dei
                                        debiti, non potendo soddisfare nè questi, nè quelle. E chi
                                        sa ora dove diavolo si trova!... Venire in paese! Che cosa
                                        avrebbe da far qui, dove non c'è mezzo nessuno di rivalsa.
                                        Vivere sulle spalle dei parenti? Io non sono ricco
                                        abbastanza per mantenere un faciniente a scialarla da
                                        bellimbusto, il quale non mi è che cugino in secondo grado.
                                        Si dia le mani attorno e s'aiuti di per sè. Sua madre, la
                                        moglie di quel povero Antonio Maria, aveva tanta superbia!
                                        Le poche rarissime volte che andavo a Torino a vederli, essa
                                        mi accoglieva con un sussiego principesco, e smorfiva a
                                        parlarmi, come se le venisse del cencio sotto al naso,
                                        perchè non sono che un povero segretario comunale... Tò,
                                        prendi questa! Eccoti in malora. Non è già ch'io ne sia
                                        contento... oibò! tutt'altro; ma in fine in fine... Appunto!
                                        il parroco mi ha suggerita una buonissima idea. Lo zio
                                        Gerolamo potrebbe comprare quella casa; poichè ha voglia di
                                        fissar qui la sua dimora, non potrebbe esser meglio
                                        allogato, sarebbe vicinissimo a noi, e intanto farebbe anche
                                        un vantaggio al povero Pierino. Conviene che gli parli di
                                        codesto: si, gliene parlerò. Ma il <emph rend="italic">busilli</emph> sta che a comprare questa casa da
                                        signore e mantenerla in assetto ce ne vogliono dei bezzi, ed
                                        io non so dello zio se torna ricco o povero. Quando è
                                        partito, non aveva che pochi scudi in saccoccia, che ci
                                        potevan ballare la monferrina senza gomitate; ed ora
                                        scrivendomi del suo arrivo, e' non mi fa una maledetta
                                        parola degli affari suoi. È <emph rend="italic">costante</emph> che se ritornasse uno spiantato
                                        come prima, per me sarebbe un nuovo imbarazzo, che la
                                        fortuna avrebbe fatto meglio a risparmiarmi.</p>
            <p>A questo punto del suo monologo, e'si trovò innanzi alla
                                        porticina di casa.</p>
            <p>- Basta, soggiuns'egli con un sospiro di rassegnazione: sarà quel
                                        che sarà.</p>
            <p>L'uscio non era che rabbattuto. Sor Giacomo lo sospinse ed
                                        entrò.</p>
         </div>
         <div xml:id="IT010002" type="chapter" n="2">
            <head>II</head>
            <p>Una voce soave ed argentina dì fanciulla salutò la sua venuta, ed
                                        un fior di bellezza incarnato in una ragazza di sedici anni
                                        gli corse incontro festosamente.</p>
            <p>La piccola fronte del segretario comunale si rispianò, tutta si
                                        rasserenò la sua fisionomia, un lieto raggio di solo brillò
                                        di colpo nei suoi occhietti irrequieti.</p>
            <p>- Buon giorno, Enrichetta: diss'egli colla sua voce sottile, ma
                                        ora impressa di molto affetto, e che quasi tremava
                                        dall'emozione: buon giorno, gioietta mia.</p>
            <p>Enrichetta gli si gettò al collo con grazioso vezzo da bambina, e
                                        gli sorrise colla dolcezza di donna affettuosa.</p>
            <p>- Addio, babbo. Abbiamo da avviarci incontro allo zio? Io son
                                        bella e pronta.</p>
            <p>Bella lo era daddovero, e pronta altresì. I suoi abbondanti
                                        finissimi capelli biondi, raccolti in voluminose treccie
                                        tirate su alla nuca, le facevano alla fronte purissima
                                        un'aureola d'oro sotto la tesa della semplice cappellina di
                                        paglia, su cui svolazzava un nastro color di cielo e color
                                        de' suoi occhi miti, lucenti, espressivi, profondi. Le sue
                                        labbra piccole, e vezzose avevano il colore e la freschezza
                                        delle ciliegie appena mature. Non vi è cigno che abbia
                                        movenze di collo così graziose com'erano quelle del piccolo,
                                        ben tornito, candidissimo collo d'Enrichetta. L'aria del
                                        volto era la più benigna, la più seducente che si possa
                                        immaginare. Le grazie di tutta la persona erano tali quali
                                        può desiderare per un modello di statua della primavera un
                                        intelligente scultore.</p>
            <p>Ed essa era in verità tutta una primavera. La si destava
                                        allor'allora alla conscia vita del sentimento e
                                        dell'affetto. Collo sviluppo di quelle forme belle
                                        meravigliosamente, intravveniva in pari misura lo sbocciar
                                        dell'anima alle misteriose aspirazioni che guidano la donna
                                        al suo destino d'amore. Sulle sue labbra, certe volte il
                                        sorriso spuntava direi quasi pensoso, nei suoi sguardi
                                        correvano talora certe fiamme fugaci, che erano lampi di
                                        passione in potenza. La bella statua già era animata, senza
                                        che pure fosse venuto a comunicarle il palpito della vita un
                                        Pigmalione. Nella sua fantasia, in cui fiorivano lieti di
                                        splendida benchè vaga bellezza i pensieri ed i sogni,
                                        passava il caldo soffio di arcani sensi e di misteriosi
                                        impulsi, come tra i rami fioriti della rinnovellantesi
                                        campagna spirava allora soave, con armonioso sussurro,
                                        fremente, il tepido alito dello zeffiro primaverile.</p>
            <p>Era vestita d'una semplice mussolina di color grigio-chiaro, su
                                        cui seminati qua e colà fiorellini rossi; ed alla vita esile
                                        e pieghevole, come una fina lama d'acciaio, portava cintura
                                        del colore dei nastri della cappellina. Nessuno sfarzo
                                        d'eleganza avrebbe potuto reggere al paragone di quella
                                        semplicità, in cui raggiava tanta freschezza, tanta
                                        avvenenza. Avrebbe potuto dirsi di lei ciò che disse d'una
                                        sua eroina un poeta; che dovunque si recasse, anche
                                        nell'oscurità della notte, la sua bellezza spandeva intorno
                                        a sè l'aureola d'una luce.</p>
            <p>Sor Giacomo, guardandola colla dolcezza d'un'infinita compiacenza
                                        - come un artista può guardare il capolavoro che deve fare
                                        il suo nome immortale nei secoli - rispondeva alla
                                        interrogazione della fanciulla:</p>
            <p>- Sì, avviamoci. Lo zio Gerolamo non ha scritto l'ora in cui
                                        sarebbe arrivato, ma siccome disse che da C... avrebbe preso
                                        il baroccio di Barbetta, io credo che sarà qui a momenti; è
                                                <emph rend="italic">costante</emph>, che quel
                                        lumacone di Barbetta, per quanto presto se ne parta, non
                                        arriva mai che tra il mezzogiorno e il tocco. Andiamo pure,
                                        se siamo tutti pronti.</p>
            <p>A queste parole uno strano movimento si fece in un angolo della
                                        camera, dietro certi panni che parevano là sormontati a
                                        rifascio. Chi avesse guardato attentamente verso quella
                                        parte, avrebbe potuto vedere anche prima comparire fra
                                        quelle stoffe una testa scarmigliata di donna, con una
                                        faccia macilenta, pallida e butterata, con occhi grigi,
                                        senza luce, in occhiaie affondate e illividite, con bocca
                                        larga e labbra senza colore, che aprendosi lasciavano
                                        scoperte le gengive sporgenti e la dentatura mal ordinata,
                                        disuguale, deforme, e insieme con quella testa una mano
                                        magra, magra e lunga, che andava e veniva sollecita, tirando
                                        l'ago col filo nell'opera del cucire.</p>
            <p>All'ingresso del sor Giacomo, quella mano s'era arrestata un
                                        istante, e quel viso s'era voltato verso chi entrava con
                                        isguardo pieno di affezione e di rispetto; le labbra si
                                        erano mosse come per pronunciare un saluto, cui mancò poscia
                                        il coraggio a dar voce; e siccome nessuna attenzione era
                                        accordata a quell'essere colà rincantucciato, il capo s'era
                                        chino di nuovo verso i panni da cucire, e la mano era
                                        tornata alacre al lavoro.</p>
            <p>Ma quando il segretario comunale ebbe domandato se tutti eran
                                        pronti, quell'infelice creatura, a cui appartenevano la
                                        testa e la mano che ho detto, si tolse dinnanzi quella
                                        montagna di stoffe, e s'avanzò nella stanza, zoppicando,
                                        imperocchè ella fosse sciancata e storta di corpo.</p>
            <p>- Anch'io sono pronta: diss'ella con voce debole ed umile, che
                                        pareva domandar perdono di parlare.</p>
            <p>Nel volto del signor Giacomo successe - ma in maggiori
                                        proporzioni - quel cambiamento che già vi dissi averci avuto
                                        luogo, quando il parroco sulla piazza gli aveva parlato
                                        poc'anzi delle sue due figliuole, e nominatele.</p>
            <p>Ogni tenerezza, ogni mostra di lieta compiacenza sparì ad un
                                        tratto, e la sua fronte, come il suo sguardo, furano invasi
                                        di subito da una nube di malumore.</p>
            <p>- Tu! diss'egli col tono più burbero, di cui fosse capace la sua
                                        voce sottile. Che? ti credi averci da venire anche tu? E chi
                                        starà a casa a curare il pranzo e far quel che occorre? Io
                                        forse, eh!</p>
            <p>Giovanna tinse d'un lievissimo rossore la pelle guasta dal vaiolo
                                        delle sue guancie pallidissime, curvò il capo in mezzo alle
                                        spalle, di cui una cresceva fuor di squadro, e, tutta
                                        confusa e raumiliata, balbettò con una rassegnazione senza
                                        rancore, e quasi direi piena di convincimento:</p>
            <p>- È vero.... Mi scusi.... Avevo creduto.... Mi pareva che
                                        stamattina ella avesse detto di prontarci tutti.</p>
            <p>- Hai capito male: dissa il padre seccamente, e le volse le
                                        spalle per salutare la moglie, la signora Genoveffa, che
                                        entrava con fracasso, in un'assettatura di gran lusso piena
                                        di pretese.</p>
            <p>La moglie dal sor Giacomo aveva determinato, senza fallo, di
                                        levar gli occhi allo zio che arrivava, secondo la segreta
                                        speranza de' coniugi Varada, con qualche buon milionetto in
                                        serbo. La grossa di lei persona - perchè, quanto il marito
                                        era mingherlino, altrettanto la moglie era atticciata e
                                        complessa - splendeva come la statua di legno della Madonna
                                        in dì di festa, vestita ch'ella era d'un raso di color verde
                                        di pomo, serrata al fianco da una cintura di color rosa, con
                                        sopra l'enorme seno due giri di grossa catena, che altri,
                                        con un poco di buona volontà, avrebbe potuto credere d'oro
                                        schietto, coperto il capo di un mostruoso capellino con ala
                                        gigante, e fiori e piume in proporzione.</p>
            <p>Il sor Giacomo guardò ammirato lo sbarbaglio dell'acconciatura di
                                        sua moglie e la grossa faccia rossa che si mostrava sotto
                                        quell'ala di cappellino, come la luna piena nel sorgere in
                                        sera vaporosa all'estremo orizzonte della pianura.</p>
            <p>- Cospetto! esclamò egli. Ti sei messa in fronzoli.</p>
            <p>- Ho fatto male? disse la donna, pavoneggiandosi con una sua
                                        sciarpa di garza a liste rosse e bleu.</p>
            <p>- Hai fatto benissimo. Or dunque siam tutti in ordine,
                                        andiamo.</p>
            <p>Enrichetta, leggera como un passerino che saltella sui rami d'un
                                        albero, in due salti fu nella strada; il padre le tenne
                                        dietro col suo passo corto ed affretato; la signora
                                        Genoveffa si mosse più lentamente, coll'andatura solenne del
                                        suo corpo pesante.</p>
            <p>Ma quando fu di fuori ancor essa, la signora Genoveffa si fermò
                                        ad un tratto, e mandò un'esclamazione di disappunto.</p>
            <p>- Che cosa c'è? domandò il sor Giacomo, tornando indietro
                                        inquieto a interrogar la moglie.</p>
            <p>- Ho dimenticato il mocicchino.</p>
            <p>- Vado io a prendertelo, mamma: disse Enrichetta, la quale prese
                                        l'aire per correr entro casa.</p>
            <p>Ma la mano potente della madre l'arrestò in sull'atto.</p>
            <p>- Che? Vuoi correre a farti venire lo strafiato, poverina. Non
                                        c'è ella Giovanna?</p>
            <p>E colla sua voce robusta, come erano robuste le sue membra, la
                                        signora Genoveffa chiamò la prima delle sue figliuole.</p>
            <p>Questa non tardò a comparire affrettata, affannosa, quasi
                                        sgomenta.</p>
            <p>- Va nella mia camera, la disse imperiosamente la madre, togli su
                                        il mio mocicchino ricamato col pizzo, che dev'essere sul mio
                                        letto, e portamelo; ma lesta, veh!</p>
            <p>Giovanna si ritrasse ratta, e colla sua povera gamba sciancata
                                        corse faticosamente su per la scala che conduceva al piano
                                        superiore. Due minuti dopo, ritornava portando la pezzuola,
                                        il petto forte ansimante così da non poter più pronunziare
                                        nemmanco una parola.</p>
            <p>Padre e madre e sorella si allontanarono senza altrimenti badare
                                        a lei; e Giovanna, fosse la stanchezza della rapida corsa
                                        nel suo debol corpo, fosse ancora un'altra emozione altresì,
                                        Giovanna si appoggiò allo stipite della porta, come persona
                                        che non può più reggersi e stette guardando con occhio pieno
                                        di lagrime i suoi nel dipartirsi.</p>
            <p>Ma se in quel volto c'era dolore, c'era maggiore ancora la
                                        rassegnazione, ed una rassegnazione senza rancore; la qual
                                        rassegnazione è prova ed effetto, non della debolezza, ma
                                        della bontà.</p>
         </div>
         <div xml:id="IT010003" type="chapter" n="3">
            <head>III</head>
            <p>Povera Giovanna! Essa era nata veramente sotto l'influsso d'una
                                        malignissima stella. Esser brutta e deforme! Gli è il colmo
                                        della sventura per una donna. Un uomo che nasca povero,
                                        imbecille e scellerato gli è fortunatissimo in paragone. I
                                        poveri hanno oggidì mille mezzi d'arricchirsi, quando si
                                        sbarazzino dell'incomodo fardello della coscienza;
                                        gl'imbecilli sono coloro che riescono di meglio nel mondo, e
                                        gli scellerati, se hanno tanta accortezza da non urtare in
                                        nessun articolo del Codice penale, giungono alla fortuna non
                                        solo, ma alla considerazione della maggioranza.</p>
            <p>Ma esser brutta per una figliuola d'Eva è un danno fatale e senza
                                        rimedio; è una funesta maledizione. Domandatene a quelle
                                        poppattole privilegiate della moda, a cui voi bruciate
                                        l'incenso della vostra adorazione. La natura ha creato la
                                        donna per amare ed essere amata; la società le ha imposto la
                                        frivolezza e la civetteria. Se il suo cuore ha bisogno
                                        d'affetto, la sua vanità ha sete di ammirazione e d'omaggi.
                                        Lo sfogo e la soddisfazione di queste qualità e di questi
                                        difetti non può averli che la bellezza.</p>
            <p>Pensate al tormento d'una donna brutta in mezzo ad un'accolta di
                                        belle; un cardone spinoso fuorviato in un mazzo di rose. La
                                        infelice è condannata a sentire una continua invidia alle
                                        sue compagne, a cui soltanto sono riservati i successi, i
                                        piaceri, le gioie del mondo. Essa possiede talora nel suo
                                        intimo tesori di affetto, cui deve anzi nascondere che
                                        manifestare, per tema del ridicolo. I sensi, la fantasia, il
                                        cuore parlano eziandio in lei, tanto più intensamente forse
                                        quanto più costretta, più segreta, più compressa deve
                                        sobbollire in lei la passione. Ma chi amerà d'amore la
                                        povera donna deforme?</p>
            <p>Chi vorrà mettere la sua nella mano di lei, e procacciarle le
                                        ineffabili gioie della maternità? S'ella è ricca, qualche
                                        sciagurato, col baco nell'anima e nel cuore, consentirà a
                                        venderle il suo nome. Ecco tutto. E intorno a sè ella vede
                                        lo spettacolo della felicità altrui, senza speranza mai di
                                        mordere ancor essa a quello splendido frutto che le sta
                                        dinanzi, e che più ancora le pare seducente, appunto perché
                                        eternamente è a lei conteso. E quando vede una madre
                                        abbracciare suo figlio nell'enfasi di quell'amore che tutti
                                        gli altri sopravanza quaggiù, quando la vede con orgoglio
                                        tenere appeso al suo seno quel frutto diletto delle sue
                                        viscere, ella volta in là il capo, e s'ingoia le amare
                                        lacrime che le montano agli occhi; quando scorge due novelli
                                        sposi passare, le braccia intrecciate, chinar le teste l'uno
                                        verso l'altra a sussurrarsi con ineffabile sorriso le dolci
                                        parole, ella sente nell'amarezza della sua anima tutta la
                                        vacuità del suo destino.</p>
            <p>E questo destino era quello toccato alla povera Giovanna.</p>
            <p>Avreste detto che la Provvidenza aveva impartito una certa dose
                                        di bene per le due sorelle, cui la secondogenita Enrichetta
                                        fosse riuscita ad usurpare tutta per sè.</p>
            <p>Il signor Giacomo Varada, sotto le umili apparenze della sua
                                        piccola persona, covava assai vanità, maggiore cento volte
                                        del suo merito. Secondo lui - nel pensiero, che però
                                        nascondeva entro gl'intimi penetrali del suo cervellino - il
                                        destino gli aveva fatto un gran torto a non farlo nascere
                                        milionario e a non averne stampato un ministro invece che un
                                        segretario comunale. La ricchezza lo abbacinava, e le
                                        distinzioni sociali lo inebbriavano. A sposare la grossa
                                        Genoveffa, che allora era la più appariscente delle ragazze
                                        del villaggio, ed in una fama di bellezza che si estendeva
                                        per tutto il Circondario, fama che doveva alla sua florida
                                        salute, lo aveva spinto più ancora che le polpose attrattive
                                        di lei, più ancora delle 12 mila lire di dote ch'ella recava
                                        seco, la protezione della illustre, nobilissima, ricca e
                                        generosa famiglia dei Roccavecchia, gli antichi feudatari
                                        del villaggio, rappresentata ora da un ultimo rampollo, il
                                        vecchio marchese, uomo che aveva conservato tutte le
                                        tradizioni della magnificenza, della larghezza, della vera
                                        grandigia dell'antica aristocrazia.</p>
            <p>Nel tempo della rivoluzione, la nobile famiglia aveva dovuto la
                                        sua salvezza al coraggio ed alla devozione del suo fattore
                                        Anastasio Porretta, avo di Genoveffa, e mai non aveva
                                        smentita nè dimenticata la riconoscenza verso di esso e i
                                        figliuoli suoi. Erasi stretta fra la nobile prosapia e la
                                        umile discendenza di Anastasio una specie di legame, press'a
                                        poco come quello che esisteva nell'antica Roma fra il
                                        patrono ed il cliente, fra il cittadino libero ed il suo
                                        servo prediletto, cui aveva emancipato e datogli il suo
                                        nome. Quando Varada accese il suo fuoco di passione con
                                        intenzioni le più legittime innanzi alla paffuta beltà di
                                        Genoveffa, la nobiltà in Piemonte era tutto ancora, e la
                                        protezione del marchese poteva dare ansa non temeraria alle
                                        maggiori speranze di una brillante carriera. Giacomo Varada
                                        si vide, nei sogni della sua immaginazione capo-sezione
                                        almeno almeno in un Ministero a Torino, con la foglia di
                                        porro all'occhiello, passare raccolto nella sua superba
                                        umiltà in mezzo alla sberrettate degli uscieri
                                        dell'anticamera.</p>
            <p>Il marchese assistette con generosa cortesia alle nozze. Fece
                                        alla sposa l'onore di mille complimenti, che sentivano la
                                        galanteria muschiata del secolo scorso, quello più insigne
                                        ancora di accompagnarla egli stesso all'altare in cravatta
                                        bianca e colla piccola edizione delle sue decorazioni in
                                        numero infinito all'occhiello; le fece altresì l'onore più
                                        solido d'un sontuoso regalo di gran valore.</p>
            <p>Lo sposo mingherlino, smarrito nel suo soprabito nero e
                                        nell'abisso della sua felicità, aveva le lagrime agli occhi,
                                        e non poteva aver parola alle labbra. Non seppe, e non
                                        credette neppur conveniente domandar nulla in quel primo
                                        momento alla espansiva protezione del marchese: ma questi,
                                        senza parlar chiaro, senza prometter cosa alcuna, lasciava
                                        intendere che avrebbe fatto più che non si sarebbe creduto.
                                        E quando, dopo aver concesso l'onore alla novella coppia di
                                        sedere a destra della sposa al desco delle nozze, levate le
                                        mense, il vecchio marchese trasse in disparte il sor
                                        Giacomo, gli disse con una lusinghiera famigliarità:</p>
            <p>- Orsù, <foreign xml:lang="la">heureux coquin</foreign>, mi
                                        aspetto fra nove mesi un bel maschiotto, di cui voglio
                                        essere io il padrino.</p>
            <p>Allora quell'<foreign xml:lang="la">heureux coquin</foreign>
                                        dello sposo si sentì andar tutto in sollucchero, e credette
                                        davvero di toccare col dito il cielo... dei fortunati che
                                        rosicchiano il bilancio passivo.</p>
            <p>Le parole del marchese furono una vera predizione. Erano pochi
                                        mesi passati, quando Genoveffa affermò che al tempo detto
                                        ella avrebbe dato a tenere sul fonte battesimale un bambino
                                        all'illustre suo protettore.</p>
            <p>Il sor Giacomo fu felice come un giuocatore al lotto che ritiene
                                        per immancabile in fin della settimana l'estrazione del
                                        vagheggiato quaterno. Ben gli pareva - e andava dicendolo
                                        fra sè - che il signor marchese avrebbe potuto dare per
                                        intanto una qualche anticipazione del beneficio onde aveva
                                        in animo di favorirlo. Se fosse venuta subito una nomina a
                                        qualche buon impiego, cui le successive promozioni avrebbero
                                        fatto sempre più lucroso, gli sembrava che sarebbe stato
                                        tanto di guadagno sul tempo; ma si consolava, assicurandosi
                                        che quel giorno augurato del battesimo, il nobile padrino
                                        avrebbe portato per dono di comparatico alla Genoveffa chi
                                        sa che magnificenza di coppa d'oro, ed a lui il brevetto di
                                        chi sa qual grossa carica.</p>
            <p>Nel migliore di queste grosse speranze del piccol uomo, eccoti
                                        scoppiar ad un tratto una terribile bomba, che le mandò in
                                        aria come altrettanti soffi d'illusione. Carlo Alberto aveva
                                        dato la Statuto, si gridava e cantava su tutti i tuoni e si
                                        metteva in atto da un capo all'altro dello Stato:
                                        uguaglianza, libertà, fine ai privilegi, e guerra allo
                                        straniero.</p>
            <p>Giacomo Varada capì che quella rivoluzione era un pericolo; ma
                                        come fare a non gridare ancor egli, quando ad un tratto quel
                                        pacifico villaggio mise fuori gli spiriti i più liberali del
                                        mondo, e gridava più alto degli altri? quando il nuovo
                                        parroco venuto allor'allora, Don Pasquale, era stato il
                                        primo a mettersi un coccardone tanto fatto sulla sottana
                                        nera e ad animare la gioventù a correr sotto le armi per la
                                        guerra proclamata da Carlo Alberto? Il marito di Genoveffa
                                        era troppo timido per osare resistere alla corrente, o
                                        soltanto per tenersene in disparte; Gridò ancor esso, mangiò
                                        ancor esso i pranzi patriottici che allora eran di moda,
                                        beve ancor esso ai brindisi patriotici, di cui si faceva
                                        tanto abuso, portò ancor esso la coccarda tricolore.</p>
            <p>In sul meglio di queste gazzarre, ecco capitar come un fulmine
                                        con quattro cavalli da posta il marchese di Roccavecchia,
                                        che scappando dalle fragorose dimostrazioni della capitale,
                                        cascava di pieno in una seconda edizione delle medesime in
                                        miniatura, fatta dal villaggio sottosopra.</p>
            <p>Giacomo Varada fu sollecito a levarsi la coccarda tricolore e
                                        corse al castello. Fu ricevuto, secondo si suol dire, come
                                        un cane in chiesa, dal marchese inviperito che sfogò un poco
                                        della stizza che gli bolliva contro le cose nuove in una
                                        violenta <emph rend="italic">bordata</emph> addosso a
                                        quell'omicciattolo innocente di spiriti liberali come
                                        l'acqua fresca.</p>
            <p>- Ma, signor marchese, ma eccellenza: badava a dire il pover uomo
                                        sconclusionato: ma io non son di quelli.... oh tutt'altro!
                                        Io la penso bene... <emph rend="italic">È costante</emph>
                                        che io la penso come V. E.... tale e quale.</p>
            <p>- Si eh? Come se non sapessi tutto! di ripicco il marchese. Come
                                        se non vi avessero visto colla bandiera in piazza! Come se a
                                        capo di tutte queste balordaggini non ci fosse un Varada!...
                                        E questo Varada chi ha da essere se non voi?</p>
            <p>Il sor Giacomo si tirò su della persona con un grosso rifiato, e
                                        parve uom che s'annega quando giunge ad abbrancare una corda
                                        di salvezza.</p>
            <p>- No, eccellenza, no, signor marchese: gridò egli. Non sono io:
                                        gli è quell'intrigante di mio cugino: gli è quel birbone di
                                        Antonio Maria, che ha fatto tutto. Io, si figuri! io che ho
                                        l'onore di esser sotto la protezione di V. E.., io che posso
                                        dire di appartenere ad una famiglia tutta di servitori della
                                        sua illustre casa, io che....</p>
            <p>E avrebbe continuato per un pezzo, se il marchese con un'altra
                                        delle sue uscite non avesse troncato all'infelice la parola
                                        e tutte le fin allora nutrite ed accarezzate speranze.</p>
            <p>- Ah ah! esclamava il marchese passeggiando su e giù per la
                                        stanza, ed abbandonandosi alla piena dei sentimenti di
                                        indignazione che l'occupavano. Vogliono fare il mondo alla
                                        rovescia. Sono i borghesi, gli è la gentuccia che ha da
                                        comandare, e noi da esser più niente. Vogliono ritornare
                                        alle sconcezze, alle bestialità ed agli orrori della
                                        rivoluzione. E la monarchia, povera cieca! dà loro
                                        sciaguratamente la mano! Va benissimo. Facciano pure. Oh
                                        vedremo delle belle cose....</p>
            <p>Si arrestò innanzi al sor Giacomo, che tutto raumiliato, curvava
                                        il capo tra le spalle come uomo che riceve una doccia sul
                                        cocuzzolo, e gli disse a bruciapelo in tono minaccioso:</p>
            <p>- Ve ne accorgerete che bell'affare sarà codesto! Quanto a noi,
                                        persone comode, ce ne laviamo le mani. Avanti i signori
                                        avvocati e i signori medici ed anche i signori bottegai;
                                        lascino le <emph rend="italic">comparse</emph>, le <emph rend="italic">ricette</emph> ed il <emph rend="italic">cacio</emph>, per dar mano alle cose
                                        di Stato. Vedremo che cosa sapran fare. Noi non ce ne
                                        immischiamo più...</p>
            <p>- No, per amor del cielo! pregava sor Giacomo, che vedeva il suo
                                        impiego andare in fumo.</p>
            <p>- Non ce ne immischiamo più! Ripeteva il marchese, battendo
                                        spiccatamente sulle sillabe. Gli operai vadano dai nuovi
                                        padroni a cercar lavoro; i poveri accorrano là a domandare
                                        l'elemosina; andate da quella gente ad invocar protezione.
                                        Io per me non voglio nemmanco assistere a queste schifose
                                        scenate. Sono bello e deciso: me ne vado in Francia...; cioè
                                        no, che anche là c'è un buscherio maledetto. Vado a
                                        Vienna... ma anche là, <foreign xml:lang="fr">parbleu!</foreign> il mondo è sottosopra. Vado in
                                        Inghilterra, vado a casa del diavolo, se occorre.</p>
            <p>E fece come aveva detto; nè erano le parole del povero sor
                                        Giacomo che valessero a farlo cambiare d'avviso. Parti in
                                        fretta e in furia, recandosi a Londra, dove stette fino dopo
                                        la battaglia di Novara, quando, credendo che quel disastro
                                        mettesse fine ad ogni velleità rivoluzionaria, tornò colla
                                        certezza di trovare le cose ridotte come prima delle,
                                        secondo lui, funeste riforme.</p>
            <p>Addio per i coniugi Varada la speranza dell'onore d'avere a
                                        padrino del loro primogenito il nobile protettore, e di
                                        godere delle più fruttuose conseguenze di questa sua
                                        degnazione! Come se quella povera creatura che aveva da
                                        nascere ne potesse qualche cosa, il signor Giacomo, senza
                                        fors'anco accorgersene, ebbe sminuita quell'aspettazione,
                                        quell'interesse, quell'affettuosa sollecitudine che aveva
                                        dapprima provati vivissimi pel nascituro, al primo annunzio
                                        d'essere oramai innalzato dalla natura alla dignità di
                                        padre. La signora Genoveffa, non ostante la sua florida
                                        salute e la sua robusta complessione, qualunque ne fosse il
                                        motivo, ebbe a soffrir di molto di quella gestazione: e come
                                        colei che fino allora non aveva mai saputo che cosa fosse
                                        disagio, nè fisico nè morale, e che d'altronde non aveva
                                        ancora desta in sè la fibra della maternità, molto se ne
                                        indispettiva e impazientava, e riguardava quel piccolo
                                        essere che sentiva fremere entro le viscere poco meno che
                                        una malavventura, la quale fosse venuta a seccarla, a
                                        turbarla, a guastarle i più begli anni della sua vita. Aveva
                                        trovato l'imene una freddura, spoglio affatto di quelle
                                        esultanze ch'essa aveva prima immaginate, e le pareva che
                                        per un fatale destino, senz'averne assaporate le dolcezze,
                                        non gliene toccassero che i fastidii e i tormenti.</p>
            <p>Il disgraziato frutto di quei gelati amplessi veniva ora perciò
                                        alla luce trovando non molto acconci a fargli festa i
                                        genitori suoi. Tutte gli sarebbero ancora state perdonate
                                        quelle colpe non sue, quando fosse stato un maschio. Chi può
                                        spiegare al giusto la sciocca vanità che fa desiderare a
                                        quasi tutte le coppie un figliuolo maschio? Siffatta vanità
                                        l'aveva più che ogni altro il fintamente modesto sor
                                        Giacomo; e l'aveva uguale, se non maggiore ancora, la
                                        signora Genoveffa, a cui pareva di esser poi qualche cosa
                                        quando avesse posto al mondo un embrione d'uomo, e reputava
                                        troppa vergogna se avesse avuto a star di sotto alla moglie
                                        del cugino Antonio Maria, la quale era tutta felice e si
                                        dava delle grandi arie per aver partorito ed allattato, e
                                        per condursi seco per mano, biondo e roseo come un amorino
                                        dipinto, il suo Pierino.</p>
            <p>Nel parto, la signora Genoveffa soffrì - era sua espressione -
                                        come una bestia; e quando la mammana ebbe pronunziato la
                                        fatal sentenza che il neonato era una femmina, padre e madre
                                        n'ebbero il maggior dispetto e il maggior disappunto del
                                        mondo.</p>
            <p>Questa povera creatura che, nascendo, invece del sorriso trovava
                                        il broncio sul volto dei genitori, era miseruzza, e pareva
                                        non aver tanto fiato da poter vivere. La madre stava male,
                                        ed il medico era molto in pensiero di ciò. Non si aveva
                                        tempo ad occuparsi della bambina. Fu battezzata senza
                                        nessuna di quelle feste che si erano pensate per accogliere
                                        la venuta d'un figliuolo, e per torsene ogni fastidio fu
                                        data a balia alla prima donna che si presentò affermando
                                        d'aver latte da nutrirla.</p>
            <p>Ma questa contadina, affermando ciò, diceva per tre quarti una
                                        menzogna, imperocchè di latte ne aveva tanto poco che gli
                                        era quasi nulla, ed oltre ciò, non avendo nè ordine, nè
                                        giudizio, nè cuore, amando troppo più il vino che bisogno
                                        non fosse, soleva piantar lì la bambina strettamente
                                        fasciata nella cuna da quasi soffocare, e se n'andava a
                                        zonzo, mentre la poverina si sgolava a strillare.</p>
            <p>La malattia della Genoveffa fu lunga, e, durante tutto il tempo
                                        di essa, non si pensò nemmanco ad andare a vedere a balia la
                                        piccina, di cui il sor Giacomo si ricordava soltanto allora
                                        quando gli toccava pagare le mesate di baliatico, il che
                                        faceva brontolando, come per denaro gettato.</p>
            <p>Quando Giovanna ebbe due anni, la ritirarono da balia. La povera
                                        piccina era pallida, macilenta, pareva, come si suol dire,
                                        ritenere appena un fil di vita coi denti. Non poteva ancora
                                        reggersi sui piedi, e per quanto si tentasse, non si
                                        riusciva a farle mutar due passi. Sembrava di cera con occhi
                                        di vetro. Aveva l'aspetto imbecillito e sofferente. La
                                        madre, al vedersi innanzi quel mostricciuolo, levò
                                        disperatamente le braccia in aria, e gettò le alte grida. Il
                                        sor Giacomo, che avrebbe potuto riconoscere in quella
                                        piccina il suo ritratto in caricatura, tenne bordone al
                                        dispettoso disgusto della moglie. Giovanna fu relegata in
                                        alto della casa in uno scompartimento del granajo, che era
                                        stato ridotto a stanza per la serva; e colà stette i lunghi
                                        giorni, quasi sempre sola, seduta su una di quelle
                                        seggioline per i bambini dal piano forato, con una traversa
                                        innanzi che lor si chiude perchè non caschino.</p>
            <p>Figuratevi che infanzia! Le mura di quel granajo erano tutto il
                                        mondo per quella povera creatura. Un tratto di cielo, che
                                        scorgevasi a traverso i piccoli quadrati di vetro impiombati
                                        della finestra e si direbbe meglio dell'abbaino, era il solo
                                        bene, la sola gioia di quell'infelice. I suoi occhi grigi ed
                                        inespressivi si fissavano in quel bell'azzurro; ed ella
                                        restava cosi immobile per ore ed ore, la bocca larga,
                                        fiatando appena; e quando un raggio di sole sgusciava fino a
                                        lei, caldo e dorato e pieno di mille atomi che danzavano
                                        allegramente, era allora la sola volta che le sue labbra
                                        pallide si schiudessero ad un sorriso.</p>
            <p>Di quando in quando, la serva, sentendo compassione della
                                        disgraziata bambina, la prendeva seco in braccio e la
                                        portava giù nel cortile, nel giardino, nelle strade del
                                        paese. Ma di farla camminare non c'era verso, e il dover
                                        sempre recarsela in braccio finiva per seccare alla fante.
                                        Un giorno ancora avvenne che, andando pel villaggio, la
                                        donna incontrasse la padrona, la quale stava chiaccherando
                                        colla cugina, la moglie di Antonio Maria, che, come sapete,
                                        abitava la casa vicina a quella del sor Giacomo. La cugina
                                        teneva per mano quel magnifico ragazzo che era il suo
                                        Pierino, ricco di salute, di prosperità, d'ogni
                                        leggiadria.</p>
            <p>All'arrivo della fante colla Giovanna in braccio, la moglie di
                                        Antonio Maria la fermò per vedere la piccina, e disse, con
                                        accento d'interesse e di compassione che forse era sincero,
                                        ma che alla Genoveffa suonò come un'ironia:</p>
            <p>- Povera la tua bambina! Com'è sempre strema e miseruzza!
                                        Dovresti far venire un medico dalla città perchè te la
                                        guarisse.</p>
            <p>E volle fare una carezza alla Giovanna, la quale, usata nel suo
                                        granajo a non veder nessuno mai, si ritrasse in là tutta
                                        spaventata, e con atto scontroso alzò le sue piccole braccia
                                        a coprirsi e difendersi il viso contro ogni contatto.</p>
            <p>Genoveffa stava sulle braci, e sentiva una specie di confusione,
                                        che era l'ira di dover sottostare come madre alla cugina.
                                        Questa, sia che la vista della disgrazia della Giovanna le
                                        avesse in quel punto fatto sentir vieppiù la felicità onde
                                        il cielo aveva favorito il suo amore materno, sia che avesse
                                        voluto trionfare vieppiù del suo vantaggio - sentimento
                                        naturale in donna - chiamò a sè tosto il Pierino, che
                                        saltellava gaiamente li presso, e toltoselo in braccio,
                                        cominciò per iscoccargli sulle guancie pienotte e rubiconde
                                        due di quei ghiotti baci, che fanno venire l'acquolina in
                                        bocca a vederli a chiunque abbia un poco di bozza della
                                        paternità, e poi, come pretesto dell'averlo chiamato e
                                        presolo in grembo, lo raccostò alla Giovanna, e gli
                                        disse:</p>
            <p>- Tò, ecco la tua piccola cugina Giovanna; falle un bacio.</p>
            <p>Pierino, che aveva allora cinque anni, grazioso ed amorevole
                                        com'era con tutti, si sporse verso la bambina per fare come
                                        la madre aveva detto; ma Giovanna, guardatolo
                                        sospettosamente di sotto le sue braccia ancora levate, si
                                        trasse anche più vivamente indietro, e voltò la testa in là,
                                        cacciandosi a piangere.</p>
            <p>- Com'è brutta! Disse Pierino tutto malcontento.</p>
            <p>A Genoveffa era come se le avessero piantato un grosso spillone
                                        nelle carni, e poi si divertissero a rivoltarglielo nella
                                        ferita.</p>
            <p>- Riportate a casa quella sciocca; diss'ella ruvidamente alla
                                        serva. L'aria non le fa che male, ed è meglio non esca.</p>
            <p>Da quel giorno la condannata bambina non varcò più la soglia del
                                        cortile.</p>
            <p>Giovanna aveva oramai quattro anni, e camminava finalmente; ma
                                        camminava con pena, claudicando, costretta a sorreggersi ai
                                        mobili ed alla parete per istar su. La sua debolezza, il
                                        continuo star seduta rannicchiata sulla seggiolina, l'esser
                                        portata in braccio, la mancanza d'ogni cura nell'assisterne
                                        i primi passi, tutto insieme l'aveva fatta venir sciancata,
                                        e prodottole una leggera deviazione della spina dorsale.</p>
            <p>Non bastava ancora. Si era dimenticato di farla vaccinare, e un
                                        bel giorno ecco il vaiuolo assalirla, metterne i giorni in
                                        pericolo, e lasciarla poi viva per miracolo, ma colla faccia
                                        tutta butterata da parere un crivello.</p>
            <p>Poteva ben morire allora! Quale disavvantaggio sarebbe stato per
                                        gli altri? Nessuno. E per lei non sarebb'egli stato il
                                        meglio? Ma no; la sorte la riserbava a maggiori tormenti,
                                        come vi narrerà questa veridica storia, esatta come un
                                        processo verbale.</p>
         </div>
         <div xml:id="IT010004" type="chapter" n="4">
            <head>IV.</head>
            <p>Il marchese di Roccavecchia, come ho detto, avvenuta la battaglia
                                        di Novara, era tornato colla speranza di vedere una compiuta
                                        reazione. La sua speranza andò frustrata; ma quell'anno di
                                        volontario esilio, alla sua età inoltrata, gli aveva tolto
                                        ogni ruzzo di fare ancora un'altra parodia di emigrazione.
                                        Siccome era un onest'uomo, e in fondo pieno di devozione
                                        alla monarchia, non congiurò contro il novello ordine di
                                        cose, ma si contentò di fargli il broncio, e di saettarlo
                                        coi suoi epigrammi, di cui arguti i più, molti anche
                                        giustissimi. Passava quasi tutto il tempo dell'anno al suo
                                        castello, e il sor Giacomo accorreva là ad inchinarlo, ad
                                        offrirgli l'omaggio della sua piacenteria, a dargli ragione,
                                        a ridere ed applaudire ai politici di lui frizzi. Ahimè!
                                        Inchini, fiato e sorrisi sprecati! Il marchese non era più
                                        nulla, e non voleva esser nulla più. Codesto, anzi,
                                        indignava il bravo sor Giacomo nel suo segreto; che, cioè,
                                        il marchese non avendo che da movere un passo, che da dire
                                        una parola per tornare a impadronirsi di quell'influenza e
                                        di quel potere di cui godeva dapprima, non volesse nè far
                                        quello, nè pronunziar questa, rinserrandosi in una
                                        solitudine impotente per sè e pel suoi protetti.</p>
            <p>Un momento al nostro segretamente ambizioso omiciattolo era
                                        venuta la tentazione di piantar lì il vecchio marchese,
                                        potere esautorato, e recarsi ad ossequiare qualcheduna della
                                        nuove potenze che guidavano la baracca con articoli di
                                        giornale e chiaccherate di Parlamento. Bisogna perdonar
                                        molto alla debolezza della natura umana. Ma tuttavia ebbe il
                                        merito di fermarsi su questa strada d'una ingratitudine che
                                        somigliava quasi un'apostasia: primo, perchè la sua indole
                                        era troppo timida per avere anche il coraggio d'un simil
                                        tratto; secondo, perchè non sapeva dove, nè a chi
                                        rivolgersi, nè come governarsi; terzo, perchè, vivendo
                                        abitualmente nell'atmosfera, per così dire, del marchese,
                                        non poteva a meno di veder le cose un pò come le vedeva il
                                        suo nobile protettore, e quindi si lusingava che da un
                                        momento all'altro la borghesia sarebbe andata colle gambe
                                        per aria, e tornata in seggio la nobiltà a governare
                                        coll'aiuto del clero; quarto, finalmente, perchè un'altra
                                        speranza natagli in cuore, una folle speranza, se volete, ma
                                        pure tenacemente appiccatasi all'animuccia di
                                        quell'omaccino, lo teneva legato come per una catena a girar
                                        satellite nell'orbita del suo astro, il signor marchese.</p>
            <p>Questa speranza era la seguente:</p>
            <p>La signora Genoveffa si trovava di nuovo in <emph rend="italic">istato</emph> interessante, e il marchese, il quale
                                        aveva nelle sue grazie più che mai la famiglia Varada, unico
                                        uditorio che si prestasse allo sfogo delle sue bizze
                                        politiche, se ne interessava moltissimo. Aveva egli promesso
                                        solennemente che questa volta, fosse un maschio, fosse una
                                        femmina, qualunque cosa succedesse, a meno ch'egli non fosse
                                        morto, avrebbe fatto da padrino al neonato, a cui la sua
                                        protezione, il suo affetto non avrebbero mancato mai
                                        più.</p>
            <p>Il marchese era l'ultimo della sua stirpe, e non aveva di
                                        congiunti che alcuni lontani, i quali non portavano il suo
                                        nome e che non vedeva pur mai.</p>
            <p>A chi avrebb'egli lasciato le sue vistose ricchezze? Il sor
                                        Giacomo, che aveva per unico patrimonio la misera casa
                                        lasciatagli dal padre, le 12 mila lire della dote della
                                        moglie e la sua carica di segretario comunale, il sor
                                        Giacomo tremava tutto, facendosi tra sè questa
                                        interrogazione, e rispondendosi pian piano nell'interno
                                        recesso della sua coscienza, che un figlioccio a chi non
                                        avesse famiglia era quasi come un figliuolo, e che l'erede
                                        del marchese poteva ben darsi che fosse poi quel bambino
                                        ch'egli avrebbe tenuto a battesimo.</p>
            <p>La nuova prole della coppia Varada si preparava dunque a venire
                                        al mondo sotto i migliori auspici. Aggiungasi che questa
                                        volta, come se agguerrita dalla prima prova, Genoveffa aveva
                                        tanto di salute da vendere, ed essendo ella forse giunta al
                                        punto che il sentimento della maternità le si era fatto
                                        maturo nell'animo e sviluppato, non pensava che con una viva
                                        tenerezza alla creaturina che picchiava alle porte della
                                        vita. Sor Giacomo, pensando che la moglie portava il <emph rend="italic">figlioccio del marchese</emph>, era
                                        per lei pieno di cure, di attenzioni, di affetto, imitando
                                        in ciò il nobile futuro padrino, che di regalucci, di mille
                                        galanterie, di squisiti tratti di quella gentilezza che era
                                        tradizionale in quell'aristocratica famiglia, veniva
                                        favorendo la sua futura comare.</p>
            <p>Precisamente al contrario di quello che avvenne per la nascita
                                        della povera Giovanna, tutto andò benissimo a quella della
                                        secondogenita. Si era nella migliore stagione dell'anno, il
                                        marchese in villeggiatura confortava coll'invio dei <foreign xml:lang="fr">consommés</foreign> dalla sua cucina i
                                        travagli della puerpera; aveva voluto egli provvedere a
                                        tutto quanto occorreva pel nascituro, e, posto in disparte
                                        il fardelletto che aveva servito alla povera Giovanna, la
                                        madre si deliziava con ammirazione innanzi alle camiciuole,
                                        alle cuffiettine, ai pannolini finissimi ornati di ricami e
                                        di pizzi, venuti da uno dei più eleganti fondachi di
                                        biancheria di Torino, ed all'<foreign xml:lang="la">agnus-dei</foreign>, che era una ricchezza, opera
                                        del primo e più abile orafo della capitale.</p>
            <p>Venne il gran momento. Appetto a quanto aveva costato di dolori
                                        alla madre la nascita della primogenita, furono un nonnulla
                                        i tormenti del secondo parto. Il medico proclamò che mai non
                                        aveva visto donna in tal circostanza cosi bene in salute e
                                        con tanta facilità giunta in porto. La signora Genoveffa,
                                        quella tenerezza che già le albergava in cuore per quel
                                        secondo frutto delle sue viscere, la sentì accresciuta d'una
                                        specie di riconoscenza per avere la brava creaturina avuto
                                        il talento d'essere venuta al mondo così di piano.</p>
            <p>Ben fece una smorfia il padre, quando gli si disse che anche
                                        quella era una femmina; ma il marchese si trovava li a quel
                                        punto, tutto animato, tutto affaccendato, e vista la smorfia
                                        del sor Giacomo, lo rimbrottò della bella maniera.</p>
            <p>- Oh che cosa volete ora significare con quel niffolo? Che, vi
                                        sarebbe più caro un maschio eh? Avete di queste melanconie
                                        voi? Se aveste un nome glorioso da tramandare; una famiglia
                                        illustre da continuare; se foste un Roccavecchia, passi! Ma
                                        se anche i Varada s'estinguessero - cosa che non è
                                        probabile, vostro cugino il liberale vostro cugino avendo
                                        già un maschio - se anche si estinguessero i Varada, vi dico
                                        che non crollerebbe il mondo. Non piango io che muoio
                                        celibe, ultimo della mia stirpe!... E poi meglio una
                                        figliuola, che non un ragazzo, il quale, quando cresciuto,
                                        potrebbe diventare un liberale come il famoso vostro cugino
                                        Antonio....</p>
            <p>Le ragioni del marchese erano troppo buone - e poi erano del
                                        marchese - perchè il sor Giacomo potesse resistere. Oltre
                                        ciò, quella bimba pur mo' nata era fin d'allora un vero
                                        amorino da chiamare i baci anche ad un misantropo che abbia
                                        mal di denti. La madre era in un entusiasmo da non dirsi, il
                                        padrino giurava <foreign xml:lang="fr">par ses grands
                                                Dieux</foreign> che non aveva visto un puttino così
                                        bello, nemmanco fra quelli che scolpivano al loro tempo i
                                        fratelli Collino per le tombe reali di Superga.</p>
            <p>Così carezzata, festeggiata, ammirata, veniva al mondo la sorella
                                        di Giovanna, a cui, prendendo quello del padrino, venne
                                        posto il grazioso nome d'Enrichetta. Questa volta si aveva a
                                        così dire il diritto della medaglia di cui la povera
                                        Giovanna non era che il rovescio. La signora Genoveffa, in
                                        un lodevole slancio di tenerezza materna, decise che avrebbe
                                        allattata essa medesima la figliuola; e cò agli applausi del
                                        marchese, il quale in questo soltanto andava d'accordo con
                                        Rousseau, che cioè ogni madre deve far da nutrice alle
                                        proprie creature. Enrichetta fu il più sano e il meno noioso
                                        dei piccini di latte, e la madre trovò che il nutrirla
                                        conferiva ancora alla prosperità della sua salute. Gli era a
                                        lei adesso che toccava andar fiera recandosi al seno quella
                                        perfezione di bimba, cui tutti si fermavano a lodare
                                        vedendola. Quando passava accosto alla moglie di Antonio
                                        Maria, gli era con una segreta voluttà che Genoveffa le
                                        gettava uno sguardo trionfante, in cui si conteneva questa
                                        fiera apostrofe: - Vedi se io non sono stata capace di far
                                        qualche cosa ancora di meglio del tuo Pierino!</p>
            <p>Giovanna, che era tornata da poco da balia, ci guadagnò di essere
                                        ancora più dimenticata nella sua bruttezza e nel suo
                                        granaio.</p>
            <p>Enrichetta cresceva tutto vezzi e beltà. Era un miracolo.</p>
            <p>Pei genitori non c'era nulla di bello abbastanza quando si
                                        trattava delle vesti, dei giocattoli, delle suppellettili
                                        d'Enrichetta; ogni suo desiderio era un comando tosto
                                        obbedito; ogni sua parola era un lampo d'ingegno. Il
                                        marchese la voleva spesso a castello, e veniva egli medesimo
                                        all'umil casa dei Varada a prenderla per mano e condursela
                                        seco, forte piacendosi dell'ingenuo e grazioso di lei
                                        chiaccherio. I regali del generoso padrino piovevano a
                                        bizzeffe; non c'era figliuola di milionario che venisse su
                                        in mezzo a tante amorevolezze e superfluità. Insomma si
                                        faceva di tutto per cavarne fuori la più insopportabile
                                        piccola orgogliosa e prepotente. Ma in lei, per fortuna,
                                        l'avvenenza delle forme non si scompagnava dalla bontà
                                        dell'animo. Forse la diventava bensì un po' leggiera e
                                        petulantella, un po' capricciosa, un po' inclinata a dare la
                                        prima importanza ai suoi desiderii ed alla sua bella
                                        ammirata persona; ma per eccellenza d'indole resisteva,
                                        senza averne coscienza, ai cattivi influssi della
                                        malconsigliata educazione, non diventava nè civetta, nè
                                        superba, nè disdegnosa d'altrui, e circondata da tanta
                                        adulazione di entusiastici ammiratori, bisognava proprio
                                        esserle riconoscente ed ammirarla assai se la non si era
                                        lasciato guastare il cuore, il carattere e la modestia.</p>
            <p>Fu essa per la prima che, quando grandicella, ruppe il cerchio
                                        fatale in cui era stata rinchiusa la povera Giovanna e
                                        segregata dal mondo. Il padre e la madre, dalla diletta
                                        secondogenita tollerarono anche questo: che la misera
                                        sciancatella, la brutta e deforme, la vergogna degli occhi
                                        loro, fosse ammessa nel tinello a pranzare colla famiglia,
                                        nel salotto alcune volte a lavorare accosto alla madre ed
                                        alla sorella. A Giovanna ciò pareva un troppo onore per la
                                        sua indegnità. Ammiratrice della bellezza, della grazia e
                                        dei meriti di Enrichetta quant'altri mai, la sventurata pose
                                        alla sorellina un affetto ed una devozione, che
                                        rassomigliavano a quelli d'un cane di Terranuova pel suo
                                        padrone. Si fece la serva di Enrichetta; non era
                                        un'esagerazione il dire di lei che per la sorella si sarebbe
                                        gettata nel fuoco.</p>
            <p>Due sole persone la povera Giovanna aveva trovato sinora pietose
                                        al suo infortunio: tutti gli altri non avevano per lei che
                                        amare parole, e beffe, e disprezzo, cominciando dai
                                        genitori, i quali le parlavano solamente colle ciglia
                                        aggrottate e coll'accento della rampogna. Queste due persone
                                        pietose a Giovanna, erano Enrichetta la prima, che ne
                                        accarezzava l'anima con dolci, affettuose parole; e il
                                        cugino Piero, il quale, quando ancora fanciulli, aveva
                                        difeso più volte la povera contraffatta dai crudeli dileggi
                                        e dagli insulti degli altri ragazzi del villaggio. Epperò la
                                        riconoscenza che questa infelice nutriva in cuore per quei
                                        due esseri, secondo lei, generosissimi, era immensa,
                                        profonda e tale da spingerla a qualunque sacrificio di sè in
                                        beneficio di essi.</p>
            <p>Ma Pierino, dopo quei primi anni dell'infanzia, appena era s'ella
                                        lo aveva visto più. Il padre di lui, Antonio Maria, avendo
                                        saputo far prosperare i suoi commerci, era diventato ricco;
                                        e perchè il figliuolo si rendesse veramente in grado di
                                        continuare poi a sua volta, anzi di accrescere le fortune
                                        paterne, egli lo aveva mandato ad educare in un
                                        rinomatissimo collegio svizzero, e di là, quando finiti gli
                                        studi, lo aveva fatto andare a Parigi a perfezionarsi ne le
                                        apprese cognizioni, a imparare insieme con tutto ii resto la
                                        conoscenza degli uomini e delle cose che costituiscono il
                                        mondo; quindi, perchè vedesse sempre meglio diversi usi e
                                        costumi, gli aveva consentito un lungo viaggio e dimora per
                                        le principali città dell'Inghilterra, della Germania e di
                                        America. Pierino adunque, salvo una breve gita, quando
                                        uscito dal collegio, non era tornato più al paese, e la
                                        catastrofe, che doveva togliere a suo padre le sostanze e
                                        pel dolore la vita, sopraggiunse ch'egli era tuttavia in
                                        viaggio.</p>
            <p>Questa tremenda catastrofe non dico che facesse piacere al sor
                                        Giacomo Varada, no, perchè egli non era tristo da tanto; ma
                                        però non lo affisse di molto. La prosperità delle fortune di
                                        suo cugino era una delle segrete sue trafitture, la quale
                                        gli rendeva più cocente ancora il fallimento di tutte le sue
                                        speranze ambiziose. Antonio Maria non s'era raccomandato a
                                        nessuno, non aveva la protezione di nessuno, ed era giunto
                                        ad essere - se non capo-divisione, nè manco capo-sezione -
                                        milionario, il che valeva bene la dignità e l'autorità di
                                        qualunque siasi più eminente carica; mentr'egli, il povero
                                        Giacomo, era sempre segretario comunale, senza un soldo di
                                        capitale. Ciò non pareva giusto al brav'uomo; e quando il
                                        cugino aveva fatto rifabbricare la sua casa vicina a quella
                                        di Giacomo, per abbellirla e renderla agiata di ogni
                                        ornamento e d'ogni vantaggio che sappia fornire
                                        l'intelligente lusso moderno, il nostro segretario comunale,
                                        guardando tutte quelle splendidezze, e poi rientrando nella
                                        più che modesta sua casetta, che era tale o quale glie
                                        l'aveva lasciata suo padre, sentiva dentro sè un certo qual
                                        rodimento, che forse a chiamarlo invidia non sarebbe stato
                                        un calunniarlo.</p>
            <p>Ed ecco, un po' prima che incominci il nostro racconto, avvenire
                                        un fatto che diede pretesto di nuove speranza alla fantasia
                                        irrequieta di quell'omaccino.</p>
            <p>Alla moglie del sor Giacomo capitò la lettera dello zio, il quale
                                        improvvisamente le annunciava il suo ritorno pel tal dì, con
                                        intenzione di piantarsi definitivamente al villaggio e
                                        finire i suoi giorni in mezzo alla famiglia.</p>
            <p>Uno zio, che arriva inaspettato da lontano, chi è che non si
                                        farebbe tosto l'illusione ch'egli sia uno zio coi milioni,
                                        come se ne trovano nelle comedie? Giacomo Varada allargò i
                                        due battenti del suo cuore a siffatta lusinga. Però, come
                                        abbiamo udito da lui medesimo, lo zio nella sua lettera non
                                        faceva punto parola il meno del mondo della condizione
                                        finanziaria in cui ritornava, e il nostro bravo ometto era
                                        ansiosissimo di trovarsi finalmente a fronte di
                                        quest'incognita d'uno zio, per saperne una buona volta il
                                        valore.</p>
            <p>Il momento era giunto, ed abbiamo visto, sul finire del secondo
                                        capitolo, come il sor Giacomo, sua moglie e la bella
                                        Enrichetta, muovessero di conserva in pompa magna
                                        all'incontro del personaggio aspettato.</p>
         </div>
         <div xml:id="IT010005" type="chapter" n="5">
            <head>V.</head>
            <p>Abbiamo lasciato la povera Giovanna col petto affannoso,
                                        appoggiata allo stipite della porta, cogli occhi pieni di
                                        lagrime e la faccia improntata di dolore e di
                                        rassegnazione.</p>
            <p>Questa era la prima o la più spiccata delle virtù di quella
                                        infelice, che tutte pure aveva le virtù concesse all'umana
                                        natura. In quelle condizioni in cui si trovava la misera,
                                        con quel modo ond'ella era stata allevata e trattata e la si
                                        trattava tuttavia, non c'era strada di mezzo: o diventare
                                        una trista creatura, maligna e perniciosa, od innalzarsi
                                        alla sublimità d'un angelo di virtù. Iddio aveva concesso
                                        alla infelice Giovanna di essere quest'ultimo.</p>
            <p>Sulle sue labbra mai un lamento; nella sua sommissione mai pure
                                        un cenno di rivolta; alla sua ubbidienza mai un momento solo
                                        d'oscitanza; la sua rassegnazione non si smentiva mai
                                        neppure con un'ombra di impazienza.</p>
            <p>Il suo aspetto ordinario era privo d'espressione; nell'occhio
                                        grigio non correvano lampi che lo illuminassero; tutto era
                                        rimesso in quelle sembianze, sopra cui la bruttezza regnava
                                        sovrana senza eccezioni; ma pure talvolta, chi attentamente
                                        e senza ripugnanza esaminasse la malgraziata creatura, si
                                        sarebbe potuto scorgere una non so quale aura, non oserei
                                        dire di grazia nè di piacevolezza, ma di sentimento, che le
                                        aliava intorno al viso, che anzi pareva emanarne; e
                                        quell'occhio grigio cessava di parer di cristallo per
                                        diventare l'occhio espressivo di una creatura piena
                                        d'affetto.</p>
            <p>Gli era come se entro un vaso non del tutto opaco si mettesse una
                                        lampada accesa, e che la luce di questa debolmente
                                        trasparisse traverso le pareti. Così del pari la bellezza
                                        dell'anima, condannata miseramente a star rinchiusa entro
                                        quell'infelice carcere di rozza materia, in tali occasioni
                                        riusciva a manifestarsi con un mite, appena visibile
                                        raggiare. E ciò allora accadeva quando quella buona creatura
                                        aveva avuto modo di recare alcun bene intorno a sè, di far
                                        perdonare la sua esistenza con qualche vantaggio procurato
                                        ad alcuna delle persone che la circondavano.</p>
            <p>Mentre adunque i suoi genitori e sua sorella se ne muovevano in
                                        fronzoli all'incontro di quell'enimma d'uno zio che doveva
                                        arrivare, Giovanna, secondo il cenno paterno, recavasi in
                                        cucina a far da seconda alla cuoca, che si adoperava intorno
                                        ai fornelli, rossa in viso come un papavero de' campi.</p>
            <p>- Posso aiutarvi in qualche cosa, Gertrude? Chiese Giovanna colla
                                        sua voce timida e lenta.</p>
            <p>E la cuoca in tono brusco ed imperioso, imitando ancor essa i
                                        modi dei padroni riguardo a quella infelice:</p>
            <p>- A che la sarà mai capace lei? A farmi impaccio tra' piedi.</p>
            <p>Giovanna si ritirava, zoppicando tutta mortificata; ma quand'era
                                        già presso la porta, Gertrude le diede una voce di
                                        richiamo.</p>
            <p>- Aspetti, disse col medesimo accento alla poverina che s'era
                                        fermata di subito. Prenda il manticetto, e mi soffii costà
                                        sotto il calderotto, perchè il brodo tenga il bollore ed io
                                        possa gettar giù il riso, appena senta le voci di loro che
                                        tornino.</p>
            <p>Giovanna, sollecita quanto più poteva, corse a pigliare il
                                        soffietto, e venuta ad accoccolarsi sullo scalino del
                                        focolare, ci diede dentro a soffiare con zelo.</p>
            <p>Erano così, Giovanna soffiando, la fante rimestando in non so che
                                        cazzeruola, quando ecco alla porticina da via, che la zoppa
                                        aveva prudentemente chiuso rientrando, il picchio sonoro
                                        d'una mano forte e risoluta.</p>
            <p>- Oh! chi ha da essere adesso questo noioso? Esclamò la Gertrude
                                        non cessando di rimestare nel suo intingolo. Giovanna smise
                                        un momento dal soffiare, e fissò il suo sguardo
                                        interrogativo sulla serva, come per attenderne il cenno,
                                        simile al cane che alla voce del padrone si volta, pronto ad
                                        obbedire.</p>
            <p>Ma la cuoca pareva non avere ancora preso alcuna decisione in
                                        quel frangente, e si limitava a brontolare fra sè parole che
                                        Giovanna non capiva.</p>
            <p>La persona che stava fuor dell'uscio non doveva esser dotata di
                                        molta pazienza, perchè, dopo appena un'attesa di pochi
                                        secondi, ritornava a picchiare, e con più forza della prima
                                        volta.</p>
            <p>- E che prepotente! Esclamò la fante, levando in atto indignato
                                        il mestolino che aveva tra mano. Scommetto che gli è quello
                                        sciocco di Fusella, che ha da fare qualche commissione al
                                        sor Giacomo, e picchia col martello della nostra porta, come
                                        fa con quello delle campane quando suona a baldoria; che sì
                                        che glie ne dico quattro!...</p>
            <p>Se la brava Gertrude aveva poca pazienza, quel di fuori mostrò di
                                        averne anche meno; ed eccolo, tratto solo un respiro,
                                        ripicchiare una terza volta con maggior vigore.</p>
            <p>- Madonna santissima! Gli è uno sfacciato codestui: gridò la
                                        fiera cuoca incollerita, brandendo minacciosamente la sua
                                        mestola.</p>
            <p>Poi si volse di scatto a Giovanna, che stava sempre in quella
                                        medesima positura d'aspettazione.</p>
            <p>- E lei che cosa mi fa li incantata come un ceppo? Oh che vuole
                                        io pianti qui la crema perchè si aggrumi? La vada ad aprire
                                        in buon'ora di Dio, e se gli è qualche seccatore, lo mandi
                                        ai cento mila diavoli.</p>
            <p>Giovanna si scosse come se tocca dalla corrente d'una pila
                                        galvanica, sorse come spinta da una molla, e senza darsi
                                        neppure il tempo di posare il manticetto, con questo in mano
                                        corse zoppicando ad aprire.</p>
            <p>La si trovò in faccia un uomo di circa sessanta anni, ma di
                                        complessione robusta, vestito modestamente, con un grosso
                                        nodoso bastone in mano, e con un'espressione burbera sulla
                                        faccia tutta piena di rughe, che ben s'accordava colla
                                        nodosità della mazza su cui s'appoggiava.</p>
            <p>Al vedere comparire in mezzo ai battenti della porta la figura
                                        butterata e deforme della povera zoppa, quest'uomo die'
                                        addietro un passo, manifestando uno stupore di poco
                                        aggradevole natura.</p>
            <p>Giovanna ebbe ad accorgersi che l'effetto prodotto dalle sue
                                        sembianze era, su quello sconosciuto, identico all'effetto
                                        che ognuno soleva provare al vederla: una sensazione di
                                        ripugnanza e disgusto; ma la misera da tanto tempo era
                                        avvezza a codesto! Erano diciotto anni che il suo aspetto
                                        non otteneva altro miglior risultamento; già tante e tante
                                        volte aveva essa letto negli sguardi della gente
                                        l'esclamazione che ciascuno mandava fra sè al vederla: -
                                        Dio! com'è brutta! - Spesso dalle labbra di qualche
                                        grossolano aveva ella udito pronunziare quelle scortesi
                                        parole, mentre passava trascinando faticosamente la sua
                                        gamba sciancata; onde non mostrò altrimenti il suo
                                        turbamento a quell'atto di ripulsione dello sconosciuto, se
                                        non arrossando lievemente le sue guance infossate sotto gli
                                        sporgenti zigomi, e chinando timidamente a terra gli
                                        occhi.</p>
            <p>- Chi cerca ella? Domandò Giovanna colla sua voce debole ed
                                        esitante, di cui non v'era forse la meno sonora.</p>
            <p>Lo sconosciuto guardò bene la casa innanzi a cui si trovava,
                                        volse gli occhi tutt'intorno ad osservare la strada, e poi
                                        con accento burbero e sgarbato, com'era appunto la sua
                                        fisionomia, disse:</p>
            <p>- O ch'io ho le traveggole, o che il paese si è arrovesciato come
                                        un guanto, o che questa è la casa di Giacomo Varada.</p>
            <p>- Signor sì, la è dessa precisamente.</p>
            <p>- Benissimo! E voi, quella giovane?</p>
            <p>- Io: disse più timidamente ancora e più sommessa del solito
                                        Giovanna; io sono figliuola del sor Giacomo.</p>
            <p>- Ah! esclamò lo straniero con un'espressione che significava
                                        abbastanza chiaro: "non glie ne faccio complimento."</p>
            <p>- Bene, soggiunse poi quell'uomo, vuoi dire che sono giunto
                                        proprio a posto. Fatemi grazia, signorina, di levarvi di
                                        mezzo all'uscio, perchè io possa entrare.</p>
            <p>La fanciulla esitò.</p>
            <p>- Scusi, ma siccome mio padre non c'è...</p>
            <p>- Non c'è? Oh questa è bella!... Ci sarà bene sua moglie?</p>
            <p>- Neppure. Sono io sola della famiglia.</p>
            <p>- E va bene! E va benissimo! Ma questa non o una ragione per
                                        tenermi qui fuor dell'uscio, che diavolo! Ho l'appetito che
                                        mi travaglia lo stomaco vuoto da diciotto ore. Spero bene
                                        che la dispensa non sarà vuota di commestibili, come la casa
                                        di padroni. Quando meno, avrete bene da darmi una scodella
                                        di brodo ed una bottiglia di vino?</p>
            <p>- Ma.... non so.... non posso: balbettò la povera sciancata con
                                        una gran confusione, ma senza levarsi di posto.</p>
            <p>Lo conosciuto guardò bene in faccia la giovane conturbata, e
                                        lasciò scappare una grossa bestemmia.</p>
            <p>- Mi prendete forse per un mariuolo? Ho io la faccia d'uno di
                                        quella razza di briganti che si è diffusa così bene per
                                        tutta Italia, da quanto mi veniva fatto di vedere
                                        ne'giornali? <foreign xml:lang="fr">Tu es une
                                                pécore</foreign>, se non sai leggere sulla mia
                                        fronte che sono un uomo onesto.</p>
            <p>Giovanna si atterrì forte allo scoppio di quella voce, cui lo
                                        sdegno faceva sonora come un <emph rend="italic">tam-tam</emph>.</p>
            <p>- Scusi!... Non credo già.... Se sapessi con chi ho
                                        l'onore....</p>
            <p>- Non deve arrivare nessuno da voi oggi?</p>
            <p>- Signor sì.... Lo zio Gerolamo.</p>
            <p>- Ebbene, scioccherella, lo zio Gerolamo sono io.</p>
            <p>La fanciulla allargò la bocca, sovraccolta dal maggiore stupore
                                        del mondo, e lasciò cascare il manticetto che teneva ancora
                                        tra mano.</p>
            <p>Gerolamo non istette a dare nessun'altra spiegazione; con un
                                        braccio tirò da parte la nipote, cui l'attonitaggine non
                                        aveva ancora lasciato muover di lì; con un piede diede un
                                        calcio al soffietto che gli impediva il passo, e con
                                        andatura franca, come uomo che entra in casa sua, s'avviò
                                        difilato in cucina.</p>
            <p>La cuoca strabiliò a veder entrare con tanta padronanza uno
                                        sconosciuto.</p>
            <p>- Meno male! Esclamò questi, vedendo la vivacità del fuoco nel
                                        camino, e la mezza dozzina di cazzeruole che schieravano i
                                        loro manichi in bell'ordine sul fornello. Ecco una veduta
                                        che può riconfortare un affamato. Ehi, buona donna, fatemi
                                        intanto il servizio di darmi una scodella di brodo.</p>
            <p>Gertrude si rivolse tutto scandolezzata ai detti di
                                        quest'intruso, che osava comandare in quel modo; e chi sa
                                        quale vibrata risposta gli avrebbe regalata, se la povera
                                        Giovanna non fosse comparsa in quella alle spalle dello zio,
                                        col suo soffietto in mano, che aveva raccattato di terra,
                                        dicendo tutto affannata:</p>
            <p>- Gli è lo zio Gerolamo!</p>
         </div>
         <div xml:id="IT010006" type="chapter" n="6">
            <head> VI.</head>
            <p>- Lo zio Gerolamo! Esclamò stupita la cuoca, volgendosi di tutta
                                        la persona per guardar bene chi si presentava così
                                        stranamente sotto questo titolo: è impossibile.</p>
            <p>- È tanto possibile che ciò è: disse bruscamente lo zio. E invece
                                        di star lì piantata a squadrarmi, fareste meglio a darmi il
                                        brodo che vi ho domandato.</p>
            <p>E senz'aspettar altro, prese egli stesso una ciotola che vide
                                        sopra una scanceria, e dato mano al ramaiuolo che pendeva
                                        dal capifuoco, si servi a suo talento.</p>
            <p>La fante stava sempre a bocca larga a guardarlo:</p>
            <p>- Ma, signore! il padrone e la padrona e la padroncina le sono
                                        andati incontro sino in fondo alla discesa.</p>
            <p>- Me ne rallegro tanto. Io era stufo di farmi sobbalzare dal
                                        baroccio di quello scellerato di Barbetta. L'ho piantato a
                                        mezza strada, ed ho preso la scorciatoia che mi ricordavo
                                        ancora esserci traverso i boschi... Che piacere scorrere per
                                        quei luoghi non più riveduti da tanto tempo!</p>
            <p>Intanto aveva finito di bere il suo brodo. Giovanna si slanciò a
                                        prendergli di mano la scodella.</p>
            <p>- Così va meglio: disse lo zio Gerolamo. Ora andiamo nella camera
                                        da pranzo, dove spero che sarà già apparecchiata la
                                        tavola.</p>
            <p>- Sì, zio.</p>
            <p>- Benone! Comincerò per<foreign xml:lang="fr">grignoter</foreign>
                                        qualche bocconcino di pane, aspettando a mia volta che
                                        tornino i miei cari nipoti.</p>
            <p>La zoppa corse innanzi ad aprire la porta.</p>
            <p>Lo zio Gerolamo entrò nel tinello, abbrancò sul desco una
                                        manciata di grissini, e gettatosi a sedere abbandonatamente
                                        sopra una seggiola, si mise a farli scrosciare sotto ai
                                        denti.</p>
            <p>- Tò, disse egli, dopo tanti anni che non ho più visti di questi
                                                <emph rend="italic">grissini</emph>, come torno a
                                        rimangiarli con gusto!</p>
            <p>Giovanna stava dritta innanzi allo zio, pronta ad ubbidirne ogni
                                        cenno.</p>
            <p>- Che fai tu costi in piedi? Le domandò ad un tratto con la sua
                                        voce burbera Gerolamo.</p>
            <p>La zoppa, tutto mortificata, rispose dolcemente:</p>
            <p>- Mi scusi, stavo ad aspettare se aveva qualche cosa da
                                        comandarmi.</p>
            <p>E ciò detto, si mosse per partirsene.</p>
            <p>- Dove vai? Chiese col medesimo accento lo zio.</p>
            <p>- Vado in cucina.</p>
            <p>- A far che cosa?</p>
            <p>- Ad aiutare Gertrude in quel poco che posso.</p>
            <p>- Uhm! Esclamò Gerolamo, guardandola di sottecchi in modo che
                                        pareva dire: - che cosa sarai tu buona a fare.</p>
            <p>Giovanna si credette licenziata a partirsi, ed aprì la porta.</p>
            <p>- Fermati! Disse lo zio.</p>
            <p>La sciancata ristette come un soldato a cui sia dato l'<emph rend="italic">alt</emph>.</p>
            <p>- Vieni qua, discorriamola un poco....</p>
            <p>Giovanna si accostò lentamente zoppicando, tutto impacciata e
                                        timorosa.</p>
            <p>- Non ti rincresce mica di stare a tener compagnia a tuo zio?</p>
            <p>- Oh no! esclamò la miserella, osando allora sollevare sul volto
                                        severo di Gerolamo i suoi occhi miti, rimessi, quasi
                                        paurosi. In quel momento corse nello sguardo di lei uno di
                                        quei lampi di sentimento che ho detto, e lo zio parve
                                        avvedersene. Fu con voce meno ruvida ch'egli riprese a
                                        parlare.</p>
            <p>- Ho tante cose da domandare, ho tante cose da sapere, e tu puoi
                                        dirmene una buona porzione.</p>
            <p>Vide che la disgraziata malamente sorretta dalle sue gambe, stava
                                        faticosamente in piedi.</p>
            <p>- Ebbene? adesso che fai? L'interpellò egli bruscamente.</p>
            <p>Giovanna arrossì, e rispose tutta sgomenta, nella persuasione di
                                        aver fatto, senza avvedesene, qualche cosa che avesse
                                        dispiaciuto allo zio.</p>
            <p>- Sto ad ascoltarla.</p>
            <p>Gerolamo ebbe pietà di quell'emozione onde la poveretta erasi
                                        fatta tremante.</p>
            <p>- Puoi ascoltarmi anche stando seduta: diss'egli con più benigno
                                        accento. E mi piacerà di più che vedermiti innanzi piantata
                                        come una gru, ora su una gamba, ora su un'altra.</p>
            <p>Giovanna tornò ad arrossire lievemente e s'affrettò a sedersi
                                        sopra una seggiola lontana cinque o sei passi da quella
                                        dello zio.</p>
            <p>Questi vide quel po' di rossore, s'accorse che le sue parole,
                                        alludendo al difetto fisico di quell'infelice, non avevano
                                        potuto riuscirle gradite come un complimento, e, buono qual
                                        egli era in realtà sotto la sua ruvida scorza, ebbe assai
                                        vivo il rincrescimento d'averle pronunziate e il dispetto
                                        contro sè medesimo. Pensò un momento se aveva da tentare di
                                        aggiustarla, ma poi saggiamente avvisò che sarebbe stato
                                        peggio. Tirò fuori di tasca un astuccio di sigari, ne scelse
                                        uno fra quelli ond'era pieno, e, messolo in bocca, si diede
                                        a cercare in tutte le sue tasche lo scatolino dei
                                        fiammiferi, che non trovò più da nessuna parte.</p>
            <p>Giovanna, che stava seduta impacciatamente giocherellando colle
                                        sue lunghe e magre dita fra i legacci del suo povero e
                                        modesto grembiale, e faceva sgusciare di quando in quando il
                                        suo umile sguardo verso lo zio; Giovanna sorse di scatto, si
                                        precipitò in cucina, e tornò, il più sollecito che potè, con
                                        un canapulo acceso.</p>
            <p>- Grazie, disse Gerolamo, accendendo lo sigaro; poi lasciò cadere
                                        il canapulo in terra, e lo spense col tallone del suo
                                        stivale.</p>
            <p>Ma la ragazza fu lesta a raccogliere dal suolo il resto del
                                        canapulo, lo portò in cucina, e tornò sollecita con una
                                        granatina a spazzar via quel po' di cenere e d'incarbonito
                                        che c'era rimasto sul pavimento.</p>
            <p>Lo zio la guardò a fare, ma non disse nulla. Quand'ebbe finito,
                                        essa venne a seder di nuovo sulla seggiola che occupava
                                        dapprima.</p>
            <p>- Or bene, cominciò Gerolamo, tu sei la figlia di quel brav'uomo
                                        che ha sposato mia nipote Genoveffa.</p>
            <p>- Sì, signor zio.</p>
            <p>- Ci hai dei fratelli?</p>
            <p>- No, signor zio.</p>
            <p>- Delle sorelle?</p>
            <p>- Sì, signor zio, rispose animata questa volta la buona creatura.
                                        Ho una sorella, Enrichetta.</p>
            <p>- Oh oh! Lo dici con tanto entusiasmo. Le vuoi bene a tua
                                        sorella?</p>
            <p>- Tanto tanto! E le vorrà un gran bene anche lei, signor zio,
                                        perchè è impossibile vederla e non volerle bene. E cosi
                                        buona, è cosi bella!...</p>
            <p>- Ah! la è bella Enrichetta? Interruppe lo zio, guardando la
                                        bruttezza di Giovanna. Ma non aveva egli ancora finito di
                                        pronunciare queste parole, che si pentiva di nuovo di averle
                                        lasciate scappare, come quelle che, ricordandole la
                                        infelicità delle sue forme, potevano far pena alla poveretta
                                        che stava con lui discorrendo.</p>
            <p>Giovanna invece esclamava tutto lieta, con vivezza d'accento in
                                        cui ciascuno avrebbe sentito la sincerità:</p>
            <p>- Se la è bella!... È un occhio di sole. Quando la vedrà, resterà
                                        ammirato anche lei. E questo gli è nulla.... La sua bontà è
                                        ancora superiore alla bellezza.</p>
            <p>- Ah! ah! Fece lo zio, guardando fissamente la povera sciancata;
                                        e intanto diceva fra sè: Tò, una brutta che non è invidiosa.
                                        C'è del buono in quel <foreign xml:lang="fr">laideron</foreign>.</p>
            <p>Diede due o tre tirate allo zigaro, e si circonvolse in una
                                        nuvola di fumo.</p>
            <p>Successe un istante di silenzio.</p>
            <p>- Voi dunque siete due sorelle, e non ci è altri ragazzi in
                                        famiglia?</p>
            <p>- No, signor zio.</p>
            <p>Gerolamo guardò sul desco e non vide che quattro coperti.</p>
            <p>- Chi è che ha preparata la tavola?</p>
            <p>- Io.</p>
            <p>- Perchè non hai messo un coperto anche per me?</p>
            <p>- Come! Esclamò stupita la ragazza. Il suo eccolo qui in capo
                                        alla tavola.</p>
            <p>- Uno ci manca. Non ve ne ha che quattro. Siete in quattro voi
                                        altri della famiglia; aggiungendomivi, io fo il quinto.</p>
            <p>- No, signor zio. Di noi non si è che in tre a tavola. Il babbo,
                                        la mamma ed Enrichetta.</p>
            <p>- E tu?</p>
            <p>- Io non mangio a tavola.</p>
            <p>- No?... E perchè?</p>
            <p>- Perchè ho da servire.</p>
            <p>- Ah! tu servi? E dove mangi tu?</p>
            <p>- In cucina con Gertrude.</p>
            <p>- E codesto non ti rincresce?</p>
            <p>Giovanna alzò i suoi occhi di vetro in faccia allo zio, più
                                        stupita di prima.</p>
            <p>- No, rispos'ella con sublime semplità. E perchè avrebbe da
                                        rincrescermi?</p>
            <p>Lo zio tornò a guardarla un poco, poi tornò ad avvolgersi in una
                                        nube di fumo, restando un momento in silenzio.</p>
            <p>Quando fu dileguata quella nebbia, Gerolamo disse alla giovane,
                                        con accento che era ancora brusco e vibrato, ma che pure
                                        aveva un certo non so che di più caldo e più espansivo:</p>
            <p>- Tu stai lontana da me quasi che ti facessi paura.... Di' ti fo
                                        io paura?</p>
            <p>La nipote lo guardò fugacemente e non seppe, o non ebbe la forza,
                                        a rispondere.</p>
            <p>- Parla! Soggiunse lo zio con voce che pareva incollerita. Ti fo
                                        io paura sì o no?</p>
            <p>Essa esitò, arrossi, e poi tremando sussurrò, con si poco fiato
                                        che appena si è potuto udire, il monosillabo:</p>
            <p>- No.</p>
            <p>- Uhm! Adesso non sei sincera, e vedo che a mentire non ci
                                        vali.</p>
            <p>Temprò alquanto il ruvido tono della sua parola.</p>
            <p>- Come ti chiami?</p>
            <p>- Giovanna.</p>
            <p>- Bene. Vieni qui Giovanna, più accosto a me. La zoppa avvicinò
                                        un poco la seggiola.</p>
            <p>- Ancora.... Animo.... Suvvia!... Là, così.... Non ti mangio
                                        mica. Sono un po' ruvido eh?</p>
            <p>Giovanna stette a capo chino e non rispose.</p>
            <p>- Sicuro! È mio carattere questo. Bisogna pigliarmi come sono. Ho
                                        sempre vissuto senza famiglia sinora, in mezzo ad una banda
                                        di trista gente.... Il mondo non è pieno che di birbanti,
                                        sai! e l'uomo franco ed onesto che ci si trova in mezzo, non
                                        ne piglia argomento a stimare, a voler bene ed a trattare
                                        coi guanti i suoi simili. Breve! Sono burbero e villano, lo
                                        so, ma non sono cattivo. Chi sa che vivendo circondato dai
                                        buoni, amato sinceramente e non per interesse da
                                        qualcheduno, chi sa che non ridiventi buono ancor io!</p>
            <p>La zoppa ascoltava tutto ciò sempre a capo chino, e non
                                        pronunciava una sillaba.</p>
            <p>Lo zio Gerolamo tornò ad esaminarla ben bene, ora che la gli era
                                        più dappresso.</p>
            <p>- Per Dio! com'è brutta! Disse fra sè. Passare il suo tempo con
                                        quel mostricciuolo innanzi agli occhi, non dev'essere cosa
                                        da star molto allegri.</p>
            <p>- Tu ami molto i tuoi parenti? Domandò poscia lo zio, dopo un
                                        istante di pausa.</p>
            <p>- Oh sì! disse la giovane con tutta semplicità, ma con accento di
                                        sincero e profondo sentire.</p>
            <p>- E me, mi amerai tu pure?</p>
            <p>Giovanna lo sogguardò timidamente a suo modo, e poi rispose
                                        fiocamente:</p>
            <p>- Sì.</p>
            <p>In quella ecco aprirsi e richiudersi con fracasso l'uscio da via,
                                        ecco un allegro suonare di voce argentina, a cui tien
                                        bordone una più robusta, ecco tremare il pavimento sotto la
                                        pressione d'un passo pesante ed affrettato, ecco
                                        precipitarsi nella camera, leggera, saltellante, ridente, la
                                        bella Enrichetta, e dietro lei il fruscio e lo sbarbaglio
                                        della veste della signora Genoveffa, e per ultimo la
                                        personcina riguardosa di sor Giacomo.</p>
            <p>Enrichetta e sua madre parlavano in una con grande vivacità;
                                        avrebbe fors'anche parlato il signor Varada, se avesse
                                        potuto lusingarsi un momento di far udire il suo filo di
                                        voce in mezzo a quel mulinio di parole.</p>
            <p>Enrichetta diceva:</p>
            <p>- Gli è proprio qui lo zio! Questa è bella davvero! Mentre noi
                                        stavamo ad aspettarlo laggiù, ed egli era già a casa.
                                        L'avremmo abbracciato molto più presto se non ci fossimo
                                        mossi.</p>
            <p>E mostrava lo splendore de' suoi denti in un riso, pieno di
                                        franchezza.</p>
            <p>- Dove siete passato, caro signor zio? Diceva la Genoveffa. E che
                                        strana idea è stata la vostra? Figuratevi la nostra
                                        sorpresa, quando da lontano abbiamo visto il baroccio di
                                        Barbetta vuoto! Abbiamo creduto che voi non foste arrivato.
                                        Ma pur siete qui finalmente! Dopo tanto tempo che non vi ho
                                        più visto!... A dire il vero avete cambiato di molto, non vi
                                        avrei più riconosciuto....</p>
            <p>- Nemmen io te: interruppe bruscamente lo zio, cui tante ciance
                                        parevano infastidire. E se tu credi che gli anni passino
                                        senza lasciar traccia, sei una testa busa.</p>
            <p>Si volse verso Enrichetta, la cui beltà lo aveva di subito
                                        meravigliato.</p>
            <p>- Orsù, le disse: perchè non mi son fatto trovare laggiù dove mi
                                        siete venute incontro, è essa una ragione per non darmi un
                                        abbraccio? Tu non mi hai mai visto, ma sono tuo zio, che
                                        diavolo!</p>
            <p>Enrichetta si slanciò con avvenente leggerezza al collo di lui, e
                                        gli diede due bei baci sonori.</p>
            <p>- Che la sia il benvenuto, caro zio!</p>
            <p>La faccia burbera e rugosa di Gerolamo si rischiarò tutta al
                                        contatto di quelle fresche labbra giovanili; gettò via il
                                        suo sigaro, e tenendo abbracciata la ragazza, la baciò
                                        ancora egli replicatamente.</p>
            <p>Ma dopo Enrichetta, ecco precipitarglisi nelle braccia, a farlo
                                        barcollar sotto il peso, la massa imponente della signora
                                        Genoveffa.</p>
            <p>- Sì, caro zio: esclamò ella con quella sua maschia voce: siate
                                        il benvenuto.</p>
            <p>- Grazie, grazie: s'affrettò a dire Gerolamo, allontanando dal
                                        suo naso l'enorme tesa dell'imponente cappellino di
                                        Genoveffa.</p>
            <p>Allora fu la volta del sor Giacomo, che non aveva tuttavia potuto
                                        farsi notare nè con una parola, nè con un atto.</p>
            <p>S'avanzò egli chetamente, e tendendo la sua destra verso lo zio,
                                        gli disse con quel modo ordinato ed espositivo:</p>
            <p>- Permettete che ancor io abbia il piacere di darvi la buona
                                        venuta, e di manifestarvi tutta la soddisfazione che provo
                                        nel vedervi finalmente tra noi e per non abbandonarci più,
                                        siccome ci avete fatto l'onore di scriverci nella
                                        pregiatissima vostra del 28 aprile ultimo scorso. È <emph rend="italic">costante</emph> che la vostra venuta
                                        soddisfa uno dei più vivi desiderii della mia famiglia.</p>
            <p>Il tono con cui fu pronunziato questo discorsetto era quello con
                                        cui si leggono nelle assemblee i processi verbali della
                                        seduta precedente. La cagione di tanta freddezza non era
                                        solo nel carattere del prudente segretario comunale, ma nel
                                        risultamento delle osservazioni che aveva fatto esaminando
                                        con occhio scrutatore lo zio, mentre la moglie e la
                                        figliuola lo abbracciavano e gli parlavano.</p>
            <p>Nello zio Gerolamo era tutt'altro che l'apparenza d'un uomo
                                        ricco. Vestito con una semplicità che si avvicinava
                                        piuttosto alla povertà, egli non aveva poi nell'aria, nel
                                        contegno, nella maniera, nel linguaggio nulla affatto che
                                        potesse far supporre in lui un favorito dalla fortuna. Se il
                                        bravo sor Giacomo, conoscitore del mondo e degli uomini, lo
                                        avesse incontrato per istrada, non sapendo chi fosse, ed
                                        avesse dovuto portar giudizio dei fatti di lui, avrebbe
                                        detto, senza esitare, che quello era tutt'al più un
                                        capofabbrica od un sorvegliante d'operai, se non pure un
                                        semplice operaio esso medesimo. C'era dunque più che altro
                                        da temere che questo benedetto zio, invece che un vantaggio,
                                        non fosse che un carico, e sor Giacomo, niente lusingato
                                        della fiducia manifestatagli, non era punto punto disposto a
                                        sopportare nessun aggravio.</p>
            <p>Lo zio Gerolamo sogguardò un poco quell'omaccino tutto
                                        riguardoso, e gli rispose bruscamente a suo modo:</p>
            <p>- Grazie!... Andiamo a tavola.... Ho fame.</p>
            <p>E senz'altri complimenti, fu a sedersi innanzi a quel coperto che
                                        Giovanna gli aveva detto essere preparato per lui.</p>
            <p>La signora Genoveffa levossi dintorno alla faccia larga e
                                        rubiconda l'aureola di nastri rossi e gialli e di fiori
                                        gialli e rossi che le faceva il suo cappellino madornale, e
                                        chiamò colla voce d'un caporale austriaco che ordina una
                                                <foreign xml:lang="fr">corvée</foreign> ad un
                                        soldato:</p>
            <p>- Giovanna!</p>
            <p>La zoppa fu lesta a presentarsi agli ordini.</p>
            <p>- Prendi.</p>
            <p>Le diede il famoso cappellino, che Giovanna prese con tutto il
                                        religioso rispetto che meritava un simile capo d'arte; le
                                        diede eziandio la sciarpa che teneva sulle spalle, e le
                                        ordinò con severo cipiglio:</p>
            <p>- Vai a riporre questa roba, e bada di farlo con attenzione, e
                                        sollecita per venir giù a servire.</p>
            <p>- Sì, mamma: rispose la sciancata, e si affrettò verso
                                        l'uscio.</p>
            <p>Enrichetta si mosse per andarne colla sorella; ma la voce
                                        autorevole della madre l'arrestò di subito.</p>
            <p>- E tu dove vai?</p>
            <p>- Vado a portar su la mia cappellina.</p>
            <p>- Dalla a Giovanna; e tu resta qui a far compagnia allo zio.</p>
            <p>- Ma.... volle soggiungere Enrichetta.</p>
            <p>La madre non la lasciò dir altro.</p>
            <p>- Giovanna, comandò con quel suo accento imperioso da monarca
                                        assoluto, prendi la roba di Enrichetta, e portala su.</p>
            <p>Giovanna obbedì e disparve. Allora sedettero tutti intorno al
                                        desco, su cui Gertrude venne a portare il fritto
                                        fumante.</p>
            <p>Non vi descriverò il pranzo preparato per quella occasione
                                        solenne. Nei nostri villaggi, ancora oggidì, i pranzi per
                                        festeggiare qualcheduno, usano essere dei pranzi da
                                        Gargantua. Una schiera di pietanze in proporzioni enormi
                                        sfila davanti ai convitati in una seduta che dura delle ore.
                                        L'onore dei Varada non aveva permesso che si mancasse a
                                        questa buona tradizione fonte d'indigestioni, pel fausto
                                        ritorno di uno zio, che poteva essere la gallina dalle uova
                                        d'oro. Gerolamo mangiò bene e bevette meglio, da uomo che ha
                                        uno stomaco eccellente; il sor Giacomo ebbe sempre sulla
                                        piccola fronte l'ombra d'una nube; era l'ingrato pensiero
                                        che se lo zio fosse ritornato povero come quando era
                                        partito, tutta la spesa di quel pranzo eccezionale poteva
                                        dirsi sciupata. Genoveffa seppe stare a livello dello zio
                                        nel mangiare e nel bere, e in fin di tavola era più rossa
                                        della faccia color di fuoco di Gertrude; la povera Giovanna,
                                        che s'affannava intorno ai commensali per fare appuntino il
                                        dover suo, fu strapazzata cinque o sei volte, o perchè era
                                        troppo lenta, o perchè non prestava abbastanza attenzione, o
                                        perchè non aveva sufficiente destrezza.</p>
            <p>Lungo il pranzo, il sor Giacomo aveva già tentato più volte di
                                        mettere il discorso sulle avventure dello zio; ma questi
                                        aveva sempre fatto orecchio da mercante, e, ad una richiesta
                                        più diretta, aveva finito per dire bruscamente a suo modo
                                        che lo si lasciasse mangiare tranquillamente, e che in fin
                                        di pranzo sarebbe stato il momento opportuno di siffatte
                                        chiacchere.</p>
            <p>Ora finalmente si era alle frutta; le bottiglie di vin di
                                        rispetto erano stappate, ed avevano già riempiti due o tre
                                        volte i capaci bicchieri; lo zio Gerolamo si rovesciò
                                        comodamente sulla spalliera della sua seggiola, e disse ai
                                        commensali:</p>
            <p>- Voi volete dunque conoscere le vicende della mia vita e le mie
                                        attuali condizioni?</p>
            <p>- Sì, sì: esclamò il sor Giacomo, appoggiandosi coi gomiti al
                                        desco per chinarsi viemmeglio verso lo zio, alla sinistra
                                        del quale trovavasi.</p>
            <p>- Sì, da bravo: disse ancor'essa la signora Genoveffa, agitando
                                        la servietta per farsi aria al volto, dove il pranzo aveva
                                        chiamate le più vive fiamme che mai.</p>
            <p>Anche Enrichetta manifestò la sua curiosità con un leggiadro
                                        atteggiamento d'aspettazione; e persino la povera Giovanna,
                                        affaccendata sino allora a servire, si raccostò zoppicando,
                                        e si appoggiò alla spalliera della seggiola ove sedeva la
                                        sorella, per sorreggere la stanca persona. Ma la madre, che
                                        vide codesto, le intimò con severo cipiglio:</p>
            <p>- Tu va in cucina, affrettati a mangiare, e poi farai il
                                        caffè.... e che sia ben fatto!</p>
            <p>Giovanna si ritirò mestamente con sollecita ubbidienza. Lo zio
                                        Girolamo la seguitò con uno sguardo che poteva quasi dirsi
                                        pietoso, ma che da nessuno fu osservato.</p>
         </div>
         <div xml:id="IT010007" type="chapter" n="7">
            <head>VII.</head>
            <p>Lo zio Gerolamo bevette ancora d'un tratto un colmo bicchier di
                                        vino, fece scoppiettar la lingua contro il palato, e poi
                                        prese a raccontare, in mezzo all'attenzione de' suoi
                                        uditori, che <foreign xml:lang="la">intenti ora
                                                tenebant</foreign>.</p>
            <p>- Sono partito con pochi denari in saccoccia, e molto coraggio
                                        nell'animo. In questo paese avevo provato a far di tutto, e
                                        nulla mi era riuscito. A Torino, dov'ero stato commesso e
                                        poi socio d'un negozio che finì per un fallimento, avevo
                                        stretto conoscenza con uno svizzero, corrispondente di varie
                                        case commerciali di Francia e di Germania; egli mi diede
                                        lettere per parecchi paesi di questa e di quella, nelle
                                        quali mi raccomandava caldamente; e munito di esse, io sono
                                        andato a cacciar la fortuna in un'età quando chi ha da
                                        riuscire l'ha già presa pel ciuffetto, e chi è restato colla
                                        mano vuota, può giudicarsi per condannato da Domeneddio a
                                        restar pitocco.</p>
            <p>- E voi? E voi siete riuscito? Domandò il sor Giacomo con tanto
                                        ardore, che gli diede perfino forza alla voce.</p>
            <p>Gerolamo scosse la testa, e scrollò le spalle con atto molto
                                        filosofico, ma assai sconfortevole per le speranze
                                        dell'avido nipote.</p>
            <p>- Mi sono fatto molto ricco.... d'esperienza. Ve ne ha pochi al
                                        mondo, oso dire, che conoscano così bene gli uomini, e che
                                        abbiano perciò meno stima di essi. Dappertutto mi sono
                                        trovato in faccia l'egoismo o ipocrita o sfacciato. La
                                        caccia alla ricchezza è una lotta fra i concorrenti, in cui
                                        chi vince è quegli che ruba di più agli altri, più accorto,
                                        e meno scrupoloso. Sono entrato socio di certe imprese di
                                        costruzioni, nelle quali, in que' paesi come nel nostro, si
                                        rubava allegramente allo Stato. Rubare allo Stato è rubare a
                                        nessuno; massima morale, che fiorisce sotto tutte le
                                        latitudini. I guadagni erano molti ed i pericoli
                                        pochi...</p>
            <p>- Avete dunque guadagnato? Interruppe il sor Giacomo col medesimo
                                        ardore di poc'anzi.</p>
            <p>- Immensamente.</p>
            <p>Il buon segretario comunale tirò un lungo rifiato, e i suoi
                                        occhietti brillarono lietamente.</p>
            <p>- Mio caro zio! Diss'egli con accento di tutto buona fede. Bevete
                                        ancora una volta di questo Caluso.</p>
            <p>E mescette con generosa abbondanza nel bicchiere dello zio.</p>
            <p>Questi ringraziò, e tracannò il dorato liquore di Caluso senza
                                        farsi pregare; poi riprese con un'aria mesta, che da sola
                                        bastò a ghiacciare il sangue nelle vene del sor Giacomo:</p>
            <p>- Sì, avevo guadagnato, ma quei guadagni che aveva fatti per me
                                        l'arte maliziosa de' miei soci, me li mangiò quell'arte
                                        medesima in una lite che seppero farmi e vincere.</p>
            <p>- Diavolo! Esclamò il nipote tutto mortificato.</p>
            <p>- Bisognava ricominciare da capo. Si forma una società anonima
                                        per l'esercimento d'una miniera di lignite, di cui si
                                        dicevano meraviglie. Mi ci metto con miracoli di destrezza,
                                        imitando accortamente gli esempi altrui, e acquisto una
                                        vistosa quantità d'azioni, che non pago. Le cose vanno
                                        benone. Per certi metodi appositi, i capi dell'Impresa, che
                                        erano fra i più potenti re della Borsa, danno favore a
                                        codeste azioni che montano, montano come nel ramino il latte
                                        che sta per pigliare il bollore. Ci ho un guadagno netto del
                                        60 per cento, il che mi fa un bel gruzzolo in verità. Vivano
                                        codeste speculazioni di Borsa! In due mesi eccomi
                                        ricco....</p>
            <p>- Ah! Esclamò il sor Giacomo con interesse, ma non osando più
                                        abbandonarsi come prima alla gioia.</p>
            <p>La bottiglia del vino di Caluso fu lasciata tranquilla.</p>
            <p>- Non avrei avuto che da vendere a quel punto le mie azioni,
                                        continuò lo zio, e lo volevo fare; ma uno giusto di quei
                                        pezzi grossi della finanza che ci aveva di più le mani in
                                        pasta, mi sconsigliò dal farlo, imperocchè le sarebbero
                                        cresciute ancora, e il dividendo, in fin del semestre,
                                        sarebbe stato qualche cosa di inaspettato. E fu veramente
                                        quale nessuno se lo aspettava, perchè non ce ne fu di sorta
                                        alcuna; appena è se si potè pagare l'interesse, e le azioni
                                        scapitarono della metà. Alla stretta de' conti, io ci
                                        perdetti quei pochi risparmi che avevo ancora.</p>
            <p>- Diavolo! Diavolo! Mormorò il sor Giacomo sbalordito.</p>
            <p>- Seppi che quel buono mio consigliatore, nel tempo stesso che
                                        dissuadeva me dal vendere, e' si sbarazzava segretamente di
                                        tutte le azioni che possedeva.</p>
            <p>- Che birbone! Disse Varada con profonda indignazione. <emph rend="italic">È costante</emph> che quello era un
                                        birbone matricolato.</p>
            <p>- Allora determinai di cambiar paese. Andai in Germania. Gente
                                        più onesta, ma più sora; affari più sicuri, ma più lenti;
                                        per farmi un discreto patrimonio mi conveniva lavorare
                                        trent'anni, e morir di vecchiaia appena avessi radunato
                                        tanto da vivere agiatello. Ah! se ci fossi andato da
                                        giovane! Se aveste un figliuolo, miei cari nipoti, il quale
                                        avesse il buon senso di prendere la carriera dei commerci
                                        invece di farsi un inutile avvocato od un'ostrica appiccata
                                        al banco degl'impieghi, vi consiglierei di mandarlo colà.
                                        Imparerebbe a lavorare sul serio, arriverebbe a raccogliere
                                        delle sostanze onorate, perchè dovute alla propria opera, al
                                        rispamio ed alla virtù della previdenza, e si conserverebbe
                                        onesto. Non dico che colà sieno una derrata impossibile
                                        gl'imbroglioni, gli arruffoni, i ladri in soprabito alla
                                        moda; tutto il mondo è paese; ma dico che l'ambiente colà è
                                        più morale, il lavoro più onesto, i costumi più sani, e la
                                        ricchezza più degna e più degnamente aquistata che
                                        altrove.</p>
            <p>Lo zio prese egli stesso la bottiglia del vin di Caluso, e si
                                        mescette un altro bicchiere, che il sor Giacomo preoccupato
                                        non pensava più ad offerirgli.</p>
            <p>- Insomma? Disse quest'ultimo, desiderando venirne ad una
                                        conclusione.</p>
            <p>Gerolamo riprese:</p>
            <p>- Insomma, un bel giorno - un brutto giorno devo dire - mi sento
                                        cogliere da una tremenda. palpitazione di cuore e da un
                                        affanno che non mi lascia aver più il rifiato. Credevo
                                        schiattare a momenti. Un medico viene, mi fa cacciar sangue,
                                        mi fa impiastrare di cataplasmi lo stomaco, e mi dichiara
                                        che il soverchio lavoro, le emozioni, i dispiaceri mi hanno
                                        favorito d'una famosa malattia di cuore, e che se io non ho
                                        le più attente cure del mio individuo, robusto come mostro
                                        d'essere, posso basir lì da un momento all'altro. Grazie del
                                        complimento! N'ebbi abbastanza di viaggi, di fatiche, di
                                        tentativi, di lusinghe della sorte. Mi spaventai all'idea di
                                        crepar solo in terra straniera, senza riveder più i cari
                                        luoghi della mia giovinezza; e decisi su due piedi tornare
                                        in paese, e dare le mie quattro ossa all'alta erba del
                                        nostro solitario cimitero. Pensai a voi altri, unici
                                        congiunti che mi restate; mi affidai di trovare in voi una
                                        famiglia, poichè non ebbi la fortuna e il buon senso di
                                        procurarmene una; feci fagotto, ed eccomi qua, povero quale
                                        son partito.</p>
            <p>Il sor Giacomo a questa chiusa stette cogli occhi bassi, tutto
                                        imbarazzato, senza trovare una parola da dire; Genoveffa
                                        guardava il marito e taceva ancor essa, mentre il suo viso
                                        non palesava neppure una gran soddisfazione per le cose
                                        udite; ma Enrichetta, che non era occupata da' pensieri de'
                                        suoi genitori, spinta dal suo buon cuore, disse vivacemente
                                        con somma effusione:</p>
            <p>- E noi, sì davvero, le saremo una famiglia, caro signor zio;
                                        Giovanna ed io le faremo da figliuole.</p>
            <p>Gerolamo ebbe ne' suoi occhi un lampo di tenerezza, che
                                        contrastava colla burbera espressione della sua
                                        fisionomia.</p>
            <p>- Gli è cosi che l'intendo: diss'egli, col suo solito accento
                                        vibrato, tornando a fare una carezza alla bottiglia.</p>
            <p>Il sor Giacomo, sempre più impacciato, guardava di sottecchi con
                                        malavoglia quel vino d'un limpido color d'oro riempiere di
                                        nuovo il bicchiere dello zio. Si vedeva che il brav'uomo
                                        voleva dire alcuna cosa e non sapeva come incominciare.
                                        Genoveffa, partecipe di certo dei sentimenti del marito, gli
                                        lanciava delle occhiate animatrici; lo zio, che considerava
                                        attentamente le figure dei due coniugi, venne egli stesso a
                                        solleticarlo, chiedendogli:</p>
            <p>- Ebbene, Giacomo, che cosa ne dite?</p>
            <p>Il signor Varada si pose allora a guardar fissamente il manico
                                        del coltello che aveva allato, e parlò: - parlò colla sua
                                        voce esile, collo stile e coll'accento da processo verbale
                                        che gli erano soliti:</p>
            <p>- <emph rend="italic">È costante</emph> che una gran
                                        soddisfazione è per tutti noi la vostra venuta: per
                                        Genoveffa, la quale veramente è la sola nipote che vi
                                        rimanga, per me che tutto ciò che riguarda mia moglie sono
                                        uso a considerarlo come cosa mia propria. <emph rend="italic">È costante</emph> che noi siamo lieti
                                        di accogliervi ed aprirvi la casa, come se fosse roba
                                        vostra; e se fossimo in grado di fare secondo le nostre
                                        intenzioni e i nostri desiderii, certo voi, signor zio, non
                                        avreste da mancare di nulla più, e vorremmo che viveste in
                                        mezzo a noi come un milionario. Ma...</p>
            <p>Qui il sor Giacomo s'interruppe, e tirò un sospirone; poi preso
                                        in mano quel coltello che contemplava così attentamente, si
                                        pose a nettarne la lama colla sua servietta da una macchia
                                        immaginaria.</p>
            <p>- Ma, ripigliava intanto, pur troppo le nostre fortune sono
                                        tutt'altro che prospere. Voi potete pensare in che larghezze
                                        possiamo trovarci col miseruzzo di stipendio che ho io dal
                                        Comune e con quel poco di rendita che dà la dote di mia
                                        moglie.</p>
            <p>- Ho capito! Disse lo zio Gerolamo, tenendo fissi i suoi occhi
                                        nel volto di Giacomo, che si ostinava a fissare il suo
                                        manico di coltello. Vuoi dire che voi non avete volontà di
                                        tenermi in casa vostra.</p>
            <p>- Oh che cosa dite? Esclamarono in coro marito e moglie.</p>
            <p>E la ragazza, che non intingeva per nulla nella machiavellica
                                        diplomazia di suo padre; Enrichetta, tutto sollecita, con
                                        vera effusione di cuore:</p>
            <p>- Ma non sa, interruppe, caro zio, che dal momento in cui arrivò
                                        la sua lettera noi ci facciamo una festa di accoglierla? La
                                        sua camera è bella e pronta, che lo aspetta; l'abbiamo
                                        preparata con tutta cura Giovanna ed io... Anzi (soggiunse
                                        tosto graziosamente sorridendo) fece quasi tutto la buona
                                        Giovanna, perchè in questa casa mia sorella, se c'è un
                                        lavoro da fare, una fatica da prendersi, non c'è verso ad
                                        impedirla d'incaricarsene.</p>
            <p>Lo zio Gerolamo guardava Enrichetta con occhio benigno.</p>
            <p>- Via, via! pensava: anche qui c'è del buono. Quanto alle
                                        ragazze, le cose camminano, ma là....</p>
            <p>E volgeva lo sguardo verso i coniugi Varada, che avevano tuttidue
                                        l'aria asciutta e composta d'un creditore, a cui il debitore
                                        è venuto a domandare la grazia d'una proroga pel
                                        pagamento.</p>
            <p>- Vedremo di meglio: conchiuse fra sè stesso lo zio.</p>
            <p>La signora Genoveffa si volse con tono di rimbrotto alla
                                        figliuola:</p>
            <p>- Che cosa ti salta in capo di dire? Giovanna non fa nè più nè
                                        meno di quello che deve fare e non c'è nessun miracolo da
                                        affibbiarle.</p>
            <p>Enrichetta non ribattè parola.</p>
            <p>Allora la moglie del sor Giacomo si volse allo zio, e disse certo
                                        assai più e più chiaramente di quanto avrebbe osato dire il
                                        timido marito.</p>
            <p>- Sì, caro zio - queste furono le solenni parole della signora
                                        Genoveffa - la vostra camera vi aspetta. Non è già che nella
                                        nostra piccola casetta abbiamo una camera di troppo. Santa
                                        Vergine dei dolori! Abbiamo appena il bisognevole; ma per
                                        accogliervi, per farvi luogo <emph rend="italic">ne' primi
                                                tempi</emph> (e pronunziò spiccatamente queste
                                        parole) ci siamo aggiustati, restringendoci, abbiamo
                                        lasciata per voi la nostra stanza; e certo quanto più tempo
                                        la occuperete, tanto meglio piacere ci farete.</p>
            <p>Il tono con cui queste cose furono dette era più freddo d'un
                                        raggio di luna, l'inverno.</p>
            <p>Nella faccia dello zio corse un rossore repentino, negli occhi
                                        balenò una fiamma improvvisa; parve esser lì lì per parlare,
                                        ma non pronunziò verbo, e diede mano di nuovo alla
                                        bottiglia.</p>
            <p>Enrichetta ascoltava assai stupita, e non comprendeva nulla.
                                        Quello zio era aspettato con tanta ansietà, ed ora ch'egli
                                        era giunto si mostrava ad un tratto una tal freddezza verso
                                        di lui! La stanza preparata non era occupata da nessuno, e
                                        si teneva pei forestieri; ed ora venivasi dicendogli che era
                                        quella della mamma e del babbo, e che avevano dovuto
                                        restringersi per lasciargliela!</p>
            <p>- Ma, disse la ingenua giovanetta, mamma..</p>
            <p>E avrebbe forse imprudentemente svelato l'arcano, se la madre non
                                        le avesse di sotto la tavola pestato un piede, accompagnando
                                        quest'atto con un'occhiata fulminea.</p>
            <p>Enrichetta si tacque interdetta, ma divenne in volto del colore
                                        di una fragola matura.</p>
            <p>Persino al marito parve che la Genoveffa avesse detto un po'
                                        troppo, e soprattutto troppo chiaramente; onde pensò
                                        d'aggiustarla egli con una di quelle sue parlatine
                                        architettate.</p>
            <p>- Egli è il vero, disse che la nostra casa non è un palazzo e le
                                        nostre fortune non sono quelle dell'illustrissimo signor
                                        marchese di Roccavecchia. Ma ciò nulla meno, un parente ci
                                        troverà sempre disposti a far per lui ogni sacrificio che
                                        sia compatibile col nostro dovere di genitori, poichè non
                                        conviene dimenticare nemmanco che noi abbiamo famiglia, e
                                        che è primo nostro debito pensare all'avvenire delle nostre
                                        figliuole...</p>
            <p>- Oh quanto a noi... Esclamò l'Enrichetta; ma la madre, dandole
                                        un'altra pestata ai piedi, non le lasciò aggiunger
                                        altro.</p>
            <p>- Non interrompere tuo padre quando parla; disse Genoveffa
                                        severamente.</p>
            <p>Lo zio Gerolamo aveva finito di centellinare il suo ultimo
                                        bicchiere, e si mostrava affatto calmo.</p>
            <p>- Buono! Diss'egli. Voi avete le maggiori ragioni del mondo.
                                        Speravo poter vivere in famiglia con voi; mi provate che ho
                                        torto, non se ne parli più. Guarderò quello che mi resti da
                                        fare di meglio.</p>
            <p>- Io aveva fatto un progetto: soggiunse allora il sor Giacomo; un
                                        progetto che sarebbe tornato acconcio per tutti; ma da
                                        quanto mi avete narrato, caro zio, vedo che esso è di
                                        impossibile esecuzione.</p>
            <p>- Che progetto? Domandò lo zio.</p>
            <p>- Qui presso a casa nostra - l'avrete veduta venendo - c'è una
                                        bellissima casa con un bellissimo giardino.</p>
            <p>- Sì l'ho visto. Di chi è quella roba? Quando sono partito, a
                                        quel posto c'era la casa di vostro cugino Antonio
                                        Maria.....</p>
            <p>- Ed è bene ancora sua quella lì cotanto signorile; cioè sua non
                                        più, perchè il poveretto è morto....</p>
            <p>E raccontò per filo e per segno la storia di Antonio Maria
                                        arricchitosi, messosi a scialarla con mille grandigie, e poi
                                        rovinatosi e morto.</p>
            <p>- Or bene, soggiunse di poi, quella casa io aveva immaginato che
                                        se voi foste tornato ricco come ci auguravamo... per vostro
                                        bene, voi l'avreste potuta comprare, e così, prima di tutto,
                                        avremmo vissuto d'accosto, e poi quella bella proprietà non
                                        sarebbe uscita, per così dire, dalla famiglia.</p>
            <p>Gerolamo lo interruppe più burbero di quanto l'asse stato
                                        mai.</p>
            <p>- Eh! io non ho denari da comperare case nè grandi nè piccole, nè
                                        ricche nè umili.... Ma sono pure avvezzo alle privazioni,
                                        all'esistenza del povero, e quel poco che mi basta per
                                        vivere l'ho tuttavia salvato dai vari naufragii che ha
                                        sofferto la mia fortuna.</p>
            <p>Tacque un momento, e poi chiese con molto interesse.</p>
            <p>- Vive bene ancora il notaio Tartini?</p>
            <p>A questo nome, il sor Giacomo fece una piccola smorfia.</p>
            <p>- Sì, vive.</p>
            <p>- Benone! Questa novella mi fa proprio tanto di buon sangue.
                                        Eravamo così intimi amici!... Egli aveva un figliuolo; che
                                        cosa ne fu di esso?</p>
            <p>- Egli è speziale, il primo speziale del paese; ha il fondaco
                                        sulla cantonata della piazza.</p>
            <p>- Or bene, potrò aggiustarmi a stare con quella brava gente a
                                        dozzina.</p>
            <p>I due coniugi si guardarono come per consultarsi a vicenda.</p>
            <p>- Oh! per andare in una famiglia d'estranei; disse il sor
                                        Giacomo.</p>
            <p>- Per pagare ad altri delle mesate, soggiunse Genoveffa.</p>
            <p>- È <emph rend="italic">costante</emph> che sarebbe meglio steste
                                        qui con noi.</p>
            <p>- Ed a noi recaste quel poco vantaggio.</p>
            <p>- Senza contare che saremo meno esigenti degli altri nel
                                        prezzo.</p>
            <p>- E noi vi serviremo con grande amore, caro zio, disse
                                        Enrichetta.</p>
            <p>- E si eviterebbero le ciarle del paese, il quale chi sa che cosa
                                        direbbe se voi andaste ad abitare in casa d'altri.</p>
            <p>Lo zio Gerolamo s'alzò da sedere.</p>
            <p>- Basta! diss'egli; ci penserò. Non voglio recar disturbo a
                                        nessuno, io, e non voglio averne. Questo è il mio carattere.
                                        Prima di decidermi a stare con voi, voglio vedere se poi voi
                                        od io non avremmo a penarcene.</p>
            <p>In quella entrò la povera Giovanna tutta rossa nel volto, come
                                        chi è stato curvo sulle fiamme o sulle braci accese, e fra
                                        le mani si recava un vassoio colle tazze del caffè.</p>
            <p>- Signor zio, Barbetta ha recato le sue valigie, ed è lì fuori
                                        che aspetta.</p>
            <p>- Digli che aspetti ancora: rispose lo zio. Prendo il caffè, poi
                                        me le faccio portare alla locanda dove andrò ad
                                        alloggiarmi.</p>
            <p>- Come! Alla locanda? Oh questo poi no: disse il sor Giacomo. Per
                                        ora starete qui.</p>
            <p>Si rivolse con aspro accento di rimbrotto a Giovanna.</p>
            <p>- Sei una stupida, che non sai far altro che stupidaggini. Che
                                        bisogno c'era egli di venire a dir cotesto in tal modo? Se
                                        tu avessi pure un granino di sale in quella zucca.....</p>
            <p>- Oh sì, esclamò con ironia la madre, un po' di sale quella
                                        lì!</p>
            <p>Il padre continuava:</p>
            <p>- Avresti fatto portar su la roba nella stanza dello zio,
                                        congedato l'uomo, e poi saresti venuta ad annunziare che la
                                        era cosa fatta.</p>
            <p>- Ma, babbo....sussurrò la miserella tutta mortificata.</p>
            <p>Ed ecco entrare in campo la madre più aspra e niquitosa del sor
                                        Giacomo:</p>
            <p>- Ci siamo collo scusarsi lei!... La non vuol mai star zitta
                                        quando la si rimprovera... Quante volte non ve l'ho già
                                        detto che non voglio scuse?</p>
            <p>Lo zio Gerolamo guardava fisso la povera Giovanna, ne' cui occhi
                                        vòlti alla terra brillavano in pelle in pelle due
                                        lagrime.</p>
            <p>- Via, via, diss'egli colla sua voce robusta e sdegnosa: non
                                        istrappazzatela in questo modo per codesto, dove la non ha
                                        torto....</p>
            <p>Se il nuovo arrivato fosse stato, come ne avean concepito
                                        speranza, un vero zio d'America, è probabile che la signora
                                        Genoveffa avrebbe tollerato da lui ch'e' prendesse le difese
                                        della sciancata; ma giungendo pitocco nè più nè meno come
                                        quando era partito, secondo ciò che aveva dichiarato egli
                                        medesimo, parve questa alla brava donna un'improntitudine da
                                        non tollerarsi.</p>
            <p>- Signor zio, diss'ella con tono più agro d'una susina verde:
                                        dovreste sapere che non c'è nulla di peggio che difendere i
                                        ragazzi dai giusti rimproveri dei genitori.</p>
            <p>Il naso dello zio Gerolamo diventò rosso come un peperone.</p>
            <p>- Cospetto di Dio! per cento mila, diavoli! Vorreste ora farmi la
                                        lezione?...</p>
            <p>E la Genoveffa, che aveva ancor essa l'umore bizzarro più che
                                        bisogno non fosse, di rimpatto, senza lasciarsi punto
                                        sgomentare:</p>
            <p>- Voglio, voglio....</p>
            <p>Ma ecco saltare in mezzo Enrichetta e il sor Giacomo.</p>
            <p>- Genoveffa! Esclamò questi con aria più di preghiera che di
                                        autorità.</p>
            <p>- Mamma! disse quella, abbracciando l'incollerita donna.</p>
            <p>Quanto a Giovanna, ella non fece un motto nè un atto, ben sapendo
                                        che ogni cosa da parte sua sarebbe stata inutile all'uopo,
                                        se non peggio, ma le due lagrime le caddero giù dalle
                                        guancie, e il cuore le palpitava forte forte nel petto. La
                                        povera creatura si sentiva pungere da un vero rimorso
                                        dicendo che cagione di questa scena era essa, la
                                        sventurata!</p>
            <p>Non è punto probabile che l'intervento del marito avrebbe nulla
                                        giovato a sedare la bizza della signora Genoveffa; anzi
                                        l'esperienza del passato potrebbe persuaderci del contrario,
                                        ma gli è alla preghiera ed all'amplesso della Enrichetta che
                                        la madre troppo parziale non sapeva resistere; onde, quando
                                        si fu visto innanzi il bel visino della figliuola
                                        prediletta, si racquetò di subito, e s'ingoiò le parole
                                        stizzose che già aveva sulla punta della lingua.</p>
            <p>Lo zio Gerolamo scrollò le spalle, e si diede a guardare una
                                        dalle quattro stagioni dell'anno in litografia che,
                                        incorniciate di legno nero, decoravano le pareti del
                                        tinello.</p>
            <p>Fu sopra Giovanna - com'era naturale - che il sor Giacomo sfogò
                                        il dispetto che gli aveva procurato quell'incidente.</p>
            <p>- Ebbene, che cosa stai ora a far costi, piantata come un zugo a
                                        piuolo? Non hai capito abbastanza? Vai, e fa portar quella
                                        roba di sopra.</p>
            <p>- No: disse vibratamente lo zio. Si avrebbe di nuovo il fastidio
                                        di farla riportare abbasso.</p>
            <p>- Oh che? insisteva il segretario comunale. Non ci farete un
                                        torto simile: bisogna acconciarvi a modo nostro... <emph rend="italic">È costante</emph>.</p>
            <p>Giovanna, che pareva sulle spine, pur tuttavia non si
                                        muoveva.</p>
            <p>- E così, marmotta? le gridò il padre.</p>
            <p>- Gli è che quell'uomo, disse balbettando la zoppa.</p>
            <p>- Ebbene quell'uomo?</p>
            <p>- Vuol essere pagato.</p>
            <p>- Ah!</p>
            <p>Il bell'ardore del sor Giacomo si estinse di botto, come cessa il
                                        bollor della pentola al cacciarvi dentro un secchiello
                                        d'acqua fresca. Ma tuttavia fece un atto eroico.</p>
            <p>- Pagato? diss'egli. Ebbene, to', pagalo e che se ne vada con
                                        Dio. E pose due dita nel taschin sinistro del panciotto,
                                        dove teneva i denari.</p>
            <p>Lo zio Gerolamo, che l'osservava sempre a suo modo, fece un cotal
                                        sogghigno, e disse con accento autorevole:</p>
            <p>- Lasciate stare, Giacomo; vado io da quell'uomo ed aggiusto ogni
                                        cosa. Giovanna, conducimi tu da questo Barbetta.</p>
            <p>Gerolamo e Giovanna uscirono della stanza.</p>
            <p>Appena fuori di stanza lo zio, i coniugi Varada si guardarono in
                                        faccia.</p>
            <p>- Sei stata un po' troppo brusca nelle tue parole, disse il
                                        marito; ma credo in fin de' conti non abbiamo a lamentarci
                                        del loro effetto. <emph rend="italic">È costante</emph> che
                                        rimanendo a casa nostra lo zio, e non ci avrebbe pagato nè
                                        pensione, nè altro, e ci avrebbe costato assai.</p>
            <p>- Babbo, disse Enrichetta: questo è pur l'unico parente che
                                        rimane alla mamma. L'ho udito dire da te stesso. Non ti pare
                                        che sarebbe nostro dovere....</p>
            <p>- Lascia a noi pensare a queste cose: disse la madre con
                                        imponenza, benchè con amorevolezza. Di mangiapani non ne
                                        occorre empirci la casa; e se col risparmio arriviamo a
                                        metter qualche cosa in disparte, tutto andrà ad ingrossare
                                        la tua dote, carina.</p>
            <p>La ragazza accennò voler parlare ancora; ma in quella si udì la
                                        voce dello zio, accompagnata da alcune altre.</p>
            <p>- Zitto! Disse il prudente sor Giacomo, lo zio è qui che
                                        torna.</p>
            <p>E diffatti l'uscio si spalancò vivamente ed entrò lo zio seguito
                                        da altri tre personaggi, di cui uno solo è già da noi
                                        conosciuto: il parroco.</p>
         </div>
         <div xml:id="IT010008" type="chapter" n="8">
            <head>VIII.</head>
            <p>Lo zio Gerolamo aveva pagato il barocciaio Barbetta, e datogli
                                        ordine di recare le due valigie, che aveva condotte seco
                                        sopra un carretto, alla principale locanda del paese.</p>
            <p>Ciò fatto, stava per rientrare, quando ecco sopraggiungere tre
                                        individui.</p>
            <p>Uno era don Pasquale, gli altri due erano il notaio e lo speziale
                                        del villaggio, padre e figliuolo Tartini.</p>
            <p>Il notaio era un vecchio rubizzo, coll'aria più aperta e più
                                        onesta di questo mondo. Aveva uno sguardo da uomo allegro,
                                        un naso da bevitore, ed un largo sorriso da coscienza
                                        tranquilla. Amava chiaccolare, ma nelle sue parole non c'era
                                        pericolo mai che fallisse alla prudenza e si lasciasse
                                        scappare cosa che non andasse detta. In sua qualità di
                                        notaio e per la profonda stima onde godeva presso tutti,
                                        egli era informato delle cose le più segrete che
                                        riguardavano gli interessi e le vicende intime di ogni
                                        famiglia del villaggio. Tutti coloro che avevano un
                                        imbroglio da aggiustare, un consiglio da domandare, un
                                        dispiacere da confidare, una disgrazia a cui cercar
                                        conforto, ricorrevano a lui. Tutte queste confidenze stavano
                                        sepolte nel suo cuore, e così bene che pareva averle egli
                                        stesso dimenticate. Nessuno mai non aveva dovuto arrossire
                                        innanzi ad una parola o solo ad uno sguardo di questo
                                        vecchio buon uomo che sapeva tutto. Allora soltanto mostrava
                                        di ricordarsi delle cose apprese quando poteva servisene per
                                        ottenere qualche bene.</p>
            <p>Era naturale che un galantuomo simile fosse amato dai buoni e
                                        preso in uggia dai tristi. Costoro nella bontà altrui odiano
                                        sempre la più severa condanna della loro malvagità. Ora,
                                        anche nella falsa semplicità della vita dei villaggi il
                                        numero dei tristi non è punto minore in proporzione alla
                                        quota che tocca alle agglomerazioni cittadine. Sulla piccola
                                        scena del villaggio avete rappresentata la medesima commedia
                                        coi medesimi caratteri: gl'invidiosi, i truffatori, i
                                        maligni, i calunniatori e gl'imbecilli.</p>
            <p>Il notaio Tartini - per sua gran disgrazia, come andava poi
                                        dicendo egli stesso - fu fatto sindaco, e credette suo
                                        dovere di accettare, avendo in animo di introdurre nel
                                        villaggio molte buone riforme, di cui era massimo, a suo
                                        senno, il bisogno. Gli invidiosi fecero al buon uomo aspro e
                                        duro oltre ogni dire il tempo del suo sindacato. Fra questi
                                        invidiosi uno dei più ostili, quantunque di soppiatto, gli
                                        fu Giacomo Varada, lo stesso segretario comunale.</p>
            <p>Il buon vecchio ne ingoiò di tutte sorta. I suoi, ordini non
                                        erano eseguiti; le sue parole male interpretate; travisate
                                        le sue intenzioni. Ogni suo progetto di cui facesse cenno
                                        era divulgato tosto, e con proporzioni esagerate che gli
                                        davano aspetto di avventato e pericoloso innovamento, onde
                                        la stupida inerzia dei paesani, attaccati come edera al
                                        muro, al <emph rend="italic">così faceva mio </emph>, si
                                        sgomentava e inalberavasi maledettamente. Egli volle
                                        impiantare delle buone scuole, e quindi, invece di pagare
                                        certi cappellani che mangiavano allegramente uno stipendio
                                        che li compensava del loro far nulla, volle accrescere il
                                        numero e lo stipendio dei maestri, affinchè si potesse
                                        averne dei migliori e che vivessero più comodamente e con
                                        più dignità; quindi non potendo obbligare i padri a mandare
                                        i figli alla scuola, non consentendo appo noi la legge
                                        questa benedetta coazione, immaginò quanto meno di
                                        allettarli con premi; non occorre pur dire che, facendo
                                        pagare ai ricchi, egli dava ai figli dei poveri gratuita
                                        affatto l'istruzione, cibo dell'intelligenza a cui tutti
                                        hanno diritto come a quello del corpo.</p>
            <p>Codesta, in quel villagio, per opera massimamente del buon
                                        Varada, il quale pigliava l'imbeccata dal marchese di
                                        Roccavecchia, codesta, dico, parve una enormità; quantunque
                                        il buon don Pasquale lasciasse intendere a mezza bocca
                                        ch'egli non la disapprovava punto. Ma il parroco non osava
                                        fare di più in favore del sindaco, perchè temeva gli effetti
                                        della collera del marchese, il quale era nelle più strette
                                        ed amichevoli relazioni colla Curia vescovile.</p>
            <p>Opposizioni, gridii, calumnie, indignazioni delle pinzocchere, il
                                        diavolo a quattro piovve intorno al povero sindaco, il quale
                                        era d'animo troppo mite per resistere a quel turbinio, ed
                                        alle persecuzioni.</p>
            <p>S'aggiunse ancora che certi fondi destinati alla festa del Santo,
                                        essendo intravvenuta in quel torno una innondazione che
                                        produsse molti disastri, il sindaco impiegò con empia
                                        temerità a sollevare le miserie dei danneggiati; e la festa
                                        dovette essere celebrata con sì miseri apparati che tutta la
                                        popolazione donnesca, e la gran maggioranza eziandio di
                                        quella mascolina, rimase inorridita di tanto scandalo, di
                                        cui memoria d'uomo non c'era esempio.</p>
            <p>Oltre a ciò, il sindaco rigorosamente provvedeva contro i ladri
                                        di campagna. Egli capiva che il proprietario, pagando la sue
                                        imposte, ha diritto d'essere guarentito nei frutti della sua
                                        proprietà; egli capiva che la tolleranza di simil
                                        ladroneccio viene a favorire l'ozio, e quindi i vizi e lo
                                        scadimento del senso morale nelle popolazioni campagnole;
                                        egli, pietosissimo verso la miseria, tanto da consumare i
                                        due terzi dei suoi redditi in elemosina, sentiva il dovere
                                        d'essere severissimo verso il vizio e l'immoralità. Il
                                        numero de' suoi nemici s'accrescea di tutti i birbanti che
                                        vivevano di rapine per l'innanzi tollerate.</p>
            <p>Per ultimo, egli osò urtare di fronte un pregiudizio de' più
                                        radicati nei nostri paesi montanini, quello della proprietà
                                        comune dei pascoli; e propose di vendere quelle misere
                                        macchie coperte di eriche, su cui vagavano muggendo per fame
                                        le magre vaccherelle dei poveri. Parve che toccasse l'arca
                                        santa del paese. Le grida contro di lui giunsero ad una tale
                                        intensità che lo assordarono. La Prefettura della Provincia,
                                        d'altra parte, alla quale i suoi nemici avevano trovato modo
                                        di porlo in vista di esaltato, poco meno che di
                                        repubblicano, la Prefettura non gli concesse il suo
                                        appoggio; il buon notaio si sentì abbandonato di sotto o di
                                        sopra, e diede le sue dimissioni. Quel giorno in cui usci
                                        della casa comunale per ritornare semplice amministrato come
                                        tutti gli altri, egli diede un gran sospiro, e promise a sè
                                        stesso che non ce l'avrebbero colto mai più. L'onorevole
                                        carica gli aveva fruttate dispiaceri, nemicizie, calunnie e
                                        il danno materiale di quello che non aveva più potuto
                                        guadagnare colla sua professione, e di quello che aveva
                                        speso del suo per impiantar le scuole e per beneficare i
                                        danneggiati dell'innondazione.</p>
            <p>Ora egli era tornato alla tranquillità della sua vita
                                        abituale.</p>
            <p>Passava il tempo nel suo studiolo a far contratti e metter la
                                        pace gratuitamente fra i contadini, che prima di litigare si
                                        recavano da lui a farsi deffinire le quistioni che
                                        insorgevano fra di loro; quando non era nel suo studio o
                                        presso al letto di qualche moribondo che faceva testamento,
                                        lo si sarebbe potuto trovare, la sera, nel tinello del
                                        parroco, col quale se la diceva benissimo, dove si giuocava
                                        a tarocchi, lungo il giorno a leggere i giornali, e
                                        chiaccolar di politica nella bottega di suo figlio lo
                                        speziale.</p>
            <p>Questi era affatto diverso da suo padre in tutto e per tutto; e
                                        stava al mondo eccezione incarnata alla massima d'Orazio che
                                        gli avoltoi non si generano dalle colombe. Il signor Tartini
                                        figlio era del metallo medesimo ond'era composto Giacomo
                                        Varada; ma aveva più ferma l'impronta. La sua voglia di
                                        ammassar denaro era accompagnata da più risoluzione e da più
                                        accortezza. Aveva delle qualità ed un'arte più acconcia ad
                                        andar a' versi di tutti, per trar profitto di tutti. Egli
                                        non s'era mica legato ad un solo partito, ad una sola
                                        persona, colla rovina della quale fosse irreparabilmente
                                        rovinato anche il suo vantaggio. Accendeva la candela
                                        all'arcangelo ed a satanasso, e li sapeva persuadere l'uno e
                                        l'altro che il culto sincero era quello soltanto che a lui
                                        era diretto. Quando parlava col marchese di Roccavecchia,
                                        andava meravigliosamente d'accordo con esso lui, nessuno
                                        sapeva, meglio del furbo speziale, deplorare le bruttezze
                                        del presente e fare un lusinghiero raffronto col passato; il
                                        marchese gli concedeva l'onore di fargli prender seco il
                                        caffè, e quello più grande ancora di dargli le punte delle
                                        dita da toccare, quando se ne partiva. Coi contribuenti
                                        oberati dalle imposte, che gridavano come aquile tapine
                                        contro il ministero, lo speziale appariva della sinistra con
                                        una fierezza d'opposizione degna d'un piccolo Bruto; il che
                                        non impediva che recandosi nella città capo-luogo di
                                        circondario, egli facesse visita ad ogni volta al
                                        sotto-Prefetto suo buon amico, col quale si sfogava a ridere
                                        dei <emph rend="italic">codini</emph> ed a condannare
                                        severamente i <emph rend="italic">rossi</emph>.</p>
            <p>Era l'uomo il più influente del Comune, del Collegio elettorale,
                                        del Circondario. Ogni candidato a pubbliche elezioni doveva
                                        ricorrere a lui, e guadagnarsene l'appoggio con lusinghe di
                                        tutte sorta, con regali ed altro. Egli sapeva molto bene
                                        trafficare il suo voto e la sua influenza. Dal fondo della
                                        sua bottega, egli faceva i sindaci, non soltanto del suo
                                        paese, ma dei circonvicini, egli faceva il deputato, egli
                                        faceva i consiglieri provinciali. Avrebbe potuto essere egli
                                        medesimo ogni cosa che avesse desiderato di codesta roba; ma
                                        egli era troppo accorto per isciupare così la sua influenza.
                                        Impiegandola in favore ora di questo, ora di quello, la
                                        faceva fruttare assai più a vero beneficio dei suoi
                                        interessi. Non c'era impresa di lavori che si concedesse nel
                                        Circondario senza che lo speziale Tartini ci avesse ficcato
                                        il naso: il ponte, la strada, gli edifici pubblici erano
                                        dati a costruire ai suoi raccomandati; e la sua
                                        raccomandazione era quindi un valore ch'egli sapeva
                                        perfettamente scontare.</p>
            <p>Così veniva raccogliendo una ricchezza d'autorità di cui molto si
                                        compiaceva, e un aumento di fortune onde aveva grandissima
                                        ghiottoneria. Era precisamente il rovescio di suo padre, che
                                        amava fare il bene che potesse e non comparire, e non
                                        profittarne, e che consumava il suo patrimonio per troppa
                                        bontà.</p>
            <p>Lo speziale avendo molti punti di contatto col segretario
                                        comunale, era pieno o quasi pieno fra loro l'accordo. Il
                                        marito di Genoveffa temeva l'influenza del <foreign xml:lang="la">factotum</foreign> del villaggio, e
                                        veniva lisciandolo con molta cura affine di abbonirselo; e
                                        lo speziale si mostrava tutto grazioso col padre di
                                        Enrichetta per certi suoi disegni che veniva accarezzando e
                                        che non dubitava punto di effettuare, avvezzo com'egli era
                                        ad una sicura riuscita in ogni cosa.</p>
            <p>La bellezza della figliuola secondogenita dei Varada aveva
                                        colpito il cuore - uso quest'espressione per non sapere qual
                                        altra adoperare; ma poteva egli dirsi che avesse un cuore? -
                                        del farmacista. Aveva, un bel giorno, determinato che -
                                        verificandosi certe circostanze - egli avrebbe potuto fare
                                        l'onore a quella ragazza di domandare la sua mano; e voleva
                                        disporre le cose in modo da rendersi favorevoli, per quel
                                        caso, tutte le probabilità. La beltà di Enrichetta non
                                        avrebbe bastato a ispirargli questa eroica risoluzione. Per
                                        molto c'era entrato eziandio quel certo calcolo che
                                        l'avidità del sor Giacomo aveva fatto ancor essa. La
                                        protezione del marchese e il grande affetto che questi
                                        manifestava per la sua figlioccia doveva bene tradursi in
                                        qualche solido risultamento. Se non la intiera eredità,
                                        certo un vistoso legato era da aspettarsi alla morte del
                                        vecchio nobile sul ricco patrimonio dei Roccavecchia. Questo
                                        legato, messo insieme col patrimonio che il segretario
                                        comunale veniva ampliando a centellini, mercè la parsimonia,
                                        sulla base della dote di sua moglie, sarebbe riuscito di
                                        certo a formare una sostanza non degna di essere
                                        disprezzata. Il bravo Tartini figlio tendeva chetamente le
                                        sue reti perchè la preda non gli scappasse.</p>
            <p>Egli ha trent'anni, non è nè bello nè brutto, ma mostra un'età
                                        assai più inoltrata di quello che la sua non sia; nasconde
                                        la importanza ch'egli sa di avere e ch'egli medesimo dà alla
                                        sua persona, sotto una falsa modestia che pare la caricatura
                                        di quella sincera di suo padre; veste da uomo sodo colle
                                        foggie di dieci anni fa; parla poco, lento e grave; sorride
                                        misteriosamente; pare un diplomatico in vacanza, travestito
                                        da droghiere.</p>
            <p>Delle lusinghiere intenzioni dello speziale a suo riguardo
                                        Enrichetta non s'è ancora accorta il meno del mondo, e la
                                        figura volgare di quel grand'uomo di villaggio le torna
                                        antipatica anzi che no. La fanciulla, entrata appena
                                        nell'adolescenza, ha portato seco tuttavia quel prezioso
                                        talismano d'innocenza, e d'ignoranza, il quale non è ancora
                                        sfatato nemmanco dalla puntura della curiosità. Di forme e
                                        di bellezza, Enrichetta comincia ad esser donna, di cuore e
                                        di pensieri continua ad essere bambina; il suo riso schietto
                                        e i suoi occhi sgranati lo dicono aperto. Non ha imparato
                                        ancora nemmeno ad arrossire. Ai complimenti architettati ed
                                        alle sdolcinature affettate del signor Tartini figlio, essa
                                        usa rispondere con una bella risata sul muso, e scappa. Se
                                        la mamma non ne l'avesse proibita, Enrichetta giocherebbe
                                        ancora colla poppattola.</p>
            <p>Ma delle pretese tuttavia coperte dello speziale, ben si sono
                                        accorti i coniugi Varada, la signora Genoveffa la prima. Un
                                        gran consiglio ebbe luogo fra loro due, in cui la moglie
                                        tenne la presidenza, e in cui fu accettato all'unanimità di
                                        giovare indirettamente ai dissimulati propositi di quel
                                        furbo, in quanto però ciò non potesse compromettere di
                                        troppo l'avvenire; perchè non si sa mai quel che possa
                                        capitare, e se quello era un partito pel presente
                                        convenientissimo, un altro poteva presentarsene ancora
                                        migliore; e conveniva inoltre sapere a questo riguardo
                                        l'animo del padrino d'Enrichetta. La giovinezza e la beltà
                                        di questa consigliavano l'indugio e consentivano altre
                                        speranze più audaci. I genitori seppero quindi porre in atto
                                        un sistema che, permettendo allo speziale di lusingarsi del
                                        successo, non impegnava tuttavia per nulla il futuro. Era la
                                        stessa condotta che Tartini figlio aveva determinato di
                                        tenere verso la fanciulla. Quelle due diplomazie camminavano
                                        di pari passo, osservandosi mutuamente.</p>
            <p>Del parroco, il quale accompagnava i due Tartini padre e figlio,
                                        noi conosciamo già la buona e franca fisionomia, la grossa
                                        persona, l'indole mite e benigna, la mania interrogativa e
                                        la tabacchiera di corno. Conosceremo di meglio lungo il
                                        racconto la virtù di questo degno sacerdote, il cui difetto
                                        era soltanto una soverchia timidezza, soprattutto verso i
                                        suoi superiori ecclesiastici.</p>
            <p>Lo zio Gerolamo, visto avanzarsi alla sua volta quei tre, stette
                                        a fissarli ben bene; il parroco e lo speziale gli erano
                                        affatto ignoti, ma il suo sguardo si fermò con interesse
                                        sulle sembianze del notaio, che gli pareva di
                                        riconoscere.</p>
            <p>- Ecco il parroco e i signori Tartini: disse la voce timida e
                                        sorda di Giovanna, che era ancora allato dello zio.</p>
            <p>Gerolamo mandò un'esclamazione, e si slanciò commosso verso il
                                        notaio.</p>
            <p>- Sei tu Gaudenzio? Gli disse con molto affetto in quella sua
                                        voce burbera ed aspra.</p>
            <p>- Son io, mio buon Gerolamo.</p>
            <p>E i due vecchi amici si abbracciarono stretti con vera espansione
                                        d'amore.</p>
            <p>Il figliuolo Tartini faceva il suo sorriso macchiavellico,
                                        osservando attentamente di sottecchi le sembianze, le
                                        maniere e gli abiti dello zio d'Enrichetta ed amico di suo
                                        padre.</p>
            <p>Il parroco, a cui la vista di quel tenero amplesso pareva un
                                        gradito spettacolo, annasava voluttuosamente una presa di
                                        tabacco.</p>
            <p>Giovanna corse zoppicando ad annunziare ai genitori la venuta di
                                        quei tre, e n'ebbe ordine di riportare in cucina il caffè, e
                                        di aggiungervi tre tazze pei nuovi venuti, - e soprattutto
                                        di far presto.</p>
            <p>- Quanto tempo che non ci siamo più visti! esclamava il notaio.
                                        Tu stai bene, Gerolamo?</p>
            <p>- Bene e non bene. Sembro un colosso, ma ho ancor'io i piedi di
                                        creta... Ma lasciamo star codesto... Eh! come siamo
                                        invecchiati, Gaudenzio mio! Sono venuto per morir qui in
                                        mezzo a voi altri... E lei, soggiunse volgendosi al parroco,
                                        lei mi farà il funerale.</p>
            <p>- Che funerale? che morire? Rispose il parroco, facendo girare la
                                        sua tabacchiera fra l'indice e il pollice. Pensiamo a stare
                                        allegri. Lei è arrivato questa mattina eh? Come ha ella
                                        trovato, dopo tanto tempo, questo paese? Pochi cambiamenti
                                        neh? E dunque la fa conto di stabilirsi proprio qui?</p>
            <p>Gerolamo s'apprestava a rispondere, ma il notaio, che sapeva come
                                        al buon parroco non importasse per nulla l'aver risposta
                                        alle sue tante interrogazioni, saltò su egli a dire:</p>
            <p>- Quanto mi tardava il vederti! Sarei venuto fin dal primo
                                        momento del tuo arrivo, ma avevo paura che il sor Giacomo si
                                        pensasse che volevo farmi invitare a pranzo, ed ho tardato
                                        fin adesso che il pranzo dev'essere finito e strafinito. Ero
                                        lì, impaziente, nella bottega di mio figlio...</p>
            <p>S'interruppe ad additarglielo.</p>
            <p>- Eccolo qui mio figlio. Guarda che uomo s'è fatto! Tu l'hai
                                        visto non più alto di così, ed ora eccolo oramai nella
                                        maturanza degli anni. Esso è speziale, e ti auguro di non
                                        aver bisogno de' suoi servizi.</p>
            <p>Girolamo tese la mano al figlio del suo vecchio amico, che gli
                                        s'inchinava cerimoniosamente.</p>
            <p>- Godo assai di fare la conoscenza dell'uomo, io che non
                                        conosceva ancora che il fanciullo. Qua la mano...
                                        Domenico... Perciò mi pare che questo è il suo nome.</p>
            <p>- Per servirla, rispose lo speziale, tornando ad inchinarsi e
                                        toccando colla punta delle dita la mano che francamente gli
                                        aveva tesa Gerolamo. Sono molto lieto di conoscere di
                                        persona un amico di mio padre, che questi mi ha insegnato da
                                        lungo tempo a rispettare ed amare.</p>
            <p>- Sì, proruppe il padre. Parlavo sempre di te. Anche qui al sor
                                        prevosto, il quale, appunto udendo che venivo a vederti, ha
                                        voluto esserti presentato senza indugio. "Venga, io gli
                                        dissi, conoscerà un uomo d'oro con una scorza di rovere...."
                                        Imperocchè spero bene che tu sei sempre la copia del burbero
                                        benefico.</p>
            <p>Gerolamo diede in una risata.</p>
            <p>- Sono il diavolo che ti porti, vecchio adulatore; ma questa non
                                        è ragione per star qui sul passo dell'uscio. Entriamo in
                                        casa. Avanti, sor prevosto; animo, Domenico; dentro tutti; e
                                        noi vecchi compagni chiuderemo la marcia.</p>
         </div>
         <div xml:id="IT010009" type="chapter" n="9">
            <head>IX.</head>
            <p>I nuovi venuti furono accolti assai bene dai coniugi Varada; si
                                        prese tutti insieme il caffè; Domenico Tartini fece dei
                                        complimenti da secentista ad Enrichetta, che fuggì ridendo,
                                        non ostante gli sguardi severi della madre; il parroco
                                        infilzò delle dozzine d'interrogazioni, a cui non si diede e
                                        non aspettò risposta; Gaudenzio il notaio e lo zio Gerolamo
                                        parlarono del buon tempo passato, e si animarono
                                        allegramente ai ricordi della loro gioventù; Gerolamo tornò
                                        a proclamare la povertà con cui era tornato, uguale press'a
                                        poco a quella con cui era partito; il sor Giacomo tacque
                                        profondamente, strette le sue labbra sottili, e non
                                        pronunziò che pochi monosillabi col suo fil di voce quando
                                        non potè farne a meno; Giovanna, com'era naturale, soltanto
                                        per servire il caffè, fu strapazzata aspramente due o tre
                                        volte, e dichiarata una buona da nulla, una mal destra, una
                                        sgarbata, uno stupido animale.</p>
            <p>Passata circa un'ora, il parroco fu il primo a levarsi per
                                        partire, e il suo esempio fa imitato dagli altri.</p>
            <p>Mentre i Tartini padre e figlio prendevan congedo dai Varada, il
                                        parroco chetamente sgusciò nella stanza vicina a cercare,
                                        diss'egli, il cappello che vi aveva lasciato. Era una
                                        piccola bugia, perchè il tricorno egli lo aveva deposto
                                        nell'andito, e quella era la stanza in cui lavorava la
                                        Giovanna.</p>
            <p>Difetti questa povera creatura era là, sotterrata di nuovo
                                        dall'ammasso dalle stoffe che cuciva.</p>
            <p>All'udire aprirsi l'uscio, l'infelice alzò il capo, e guardò chi
                                        entrase: visto il parroco, una specie di letizia si dipinse
                                        su quei tratti macilenti e butterati. Nell'accostarsi a lei
                                        la benigna fisionomia del parroco era ancora più benigna del
                                        solito.</p>
            <p>- Ebbene, Giovanna, come va? disse don Pasquale in fretta in
                                        fretta, come per paura d'esser colto a favellare colla
                                        ragazza, e sotto voce come per non esser udito.</p>
            <p>- Oh va bene, rispose la miserella con infinito sentimento di
                                        riconoscenza nella voce e nello sguardo. La ringrazio
                                        tanto!</p>
            <p>- Tu dici sempre che va bene, riprese il parroco crollando un
                                        pochino la testa; tu sei sempre contenta di tutto, povero
                                        agnellino... Dammi un po' qui la tua mano.</p>
            <p>Giovanna smise un momento dal far andare l'ago e porse la destra
                                        che don Pasquale prese fra le sue. Qual differenza fra le
                                        mani grasse e paffutelle dei parroco e quella di Giovanna,
                                        esile, lunga, tirata, magra da parere di scheletro coperta
                                        di pelle ingiallita!</p>
            <p>- Buon Gesù, esclamò il sacerdote, questa mano abbrucia.</p>
            <p>- Sono stata presso presso al fuoco, disse la giovane: e questo
                                        mi ha riscaldata!</p>
            <p>- Eh! questo è ben altro calore. E poi non ti fa bene farti
                                        arsicciare il sangue così.</p>
            <p>E la poveretta, come per difendersi da un rimprovero:</p>
            <p>- È vero che lei me lo ha già detto, sor Prevosto, ma avevo da
                                        aiutar Gertrude, e poi ho dovuto fare due volte di seguito
                                        il caffè.</p>
            <p>Il parroco non disse più nulla, ma stette un momento tastando il
                                        polso della fanciulla. Poi scosse la testa, come se quel
                                        polso non gli piacesse gran che, ma non manifestò però
                                        altrimenti il suo pensiero.</p>
            <p>In quella una tosse profonda e penosa ad udirsi eruppe dal petto
                                        incavato di quella povera creatura.</p>
            <p>- Ecco ancora la tua tosse! disse don Pasquale con accento
                                        sgomentato. La ti tormenta dunque sempre?</p>
            <p>- Sì, di quando in quando, rispose mitemente la fanciulla. La
                                        notte soprattutto. C'è delle volte che mi pare voglia
                                        rompermi lo stomaco, e mi rincresce tanto tanto, perchè
                                        disturbo il babbo e la mamma dal dormire.</p>
            <p>- E te ne rimbrottano eh?</p>
            <p>- Oh no!... Certo per loro è una gran noia... Mi avevano detto,
                                        così per farmi paura, che se tossivo ancora a quel modo mi
                                        avrebbero mandata a dormire nella stanza terrena, dove si
                                        mette la frutta, e ciò mi avrebbe fatto assai pena, perchè,
                                        non ho vergogna a dirlo, avrei una gran paura a dormire
                                        colà, sola, lontana da tutti.</p>
            <p>- Cospetto di bacco! Esclamò il parroco, preso da una grande
                                        indignazione che pur voleva dissimulare. In quella stanza
                                        umida e fredda? Ci mancherebbe altro!...</p>
            <p>E faceva girare con rapidità concitata fra le dita la sua
                                        tabacchiera.</p>
            <p>- Io faccio ben di tutto per frenar quella tosse, continuava
                                        Giovanna col medesimo tono. Ma la è più forte di me. Tengo,
                                        tengo un bel pezzo, e poi bisogna che prorompa, altrimenti
                                        schiatto, e mi par di soffocare.</p>
            <p>- Un'altra bestialità adesso! Vuoi farti scoppiar qualche vena?
                                        Tossi liberamente, che diamine, e lascia dire. Tu non ne
                                        puoi mica nulla tu! E che cosa prendi per rimedio?</p>
            <p>- Niente. Enrichetta voleva bene da principio che il medico
                                        venisse a vedermi e mi ordinasse qualche cosa; ma papà ha
                                        detto che non c'era bisogno di ciò, e che sarebbe
                                        passata.</p>
            <p>- Uhm! Borbottò il parroco, ed avrebbe aggiunto altre parole, se
                                        in quella non si fosse udita la voce del notaio che
                                        diceva:</p>
            <p>- E don Pasquale? Dove s'è andato a cacciare? Gli è partito senza
                                        aspettarci.</p>
            <p>Il buon prete fece in fretta una carezza paterna alla guancia
                                        smunta della bruttissima Giovanna, e le disse con molto
                                        affetto:</p>
            <p>- Addio. Sta di buon animo. Vieni qualche volta a vedermi... non
                                        fosse altro col pretesto di confessarti... E se desideri
                                        qualche cosa, e se hai qualche bisogno, dimmelo senza
                                        soggezione, sai?</p>
            <p>Giovanna levò in volto al vecchio sacerdote gli occhi lagrimosi
                                        per intenerimento e riconoscenza, e presagli la mano con cui
                                        le aveva fatta quella carezza, la baciò.</p>
            <p>- Grazie, sor prevosto. Non ho bisogno di nulla, ma verrò a
                                        confessarmi quanto prima.</p>
            <p>- Son qua, son qua: gridò il parroco, slanciandosi fuor della
                                        stanza incontro a quelli che lo cercavano; non so più dove
                                        diavolo ho posto il mio cappello... Hanno visto il mio
                                        cappello?</p>
            <p>Enrichetta comparve col tricorno di don Pasquale in testa,
                                        mostrando sotto i tre becchi di esso la faccia più
                                        leggiadramente furfantella che sia possibile immaginare.</p>
            <p>- Eccolo qua il suo cappello.</p>
            <p>- Ah biricchina! Esclamò don Pasquale, e prendendole il cappello
                                        di testa fece alla guancia fresca, bella e rubiconda di
                                        Enrichetta la medesima carezza che aveva fatta poc'anzi alla
                                        Giovanna; ma se in questa c'era cordialità ed affetto, non
                                        ce n'era tuttavia tanto quanto in quella che aveva avuto la
                                        povera deforme.</p>
            <p>I visitatori uscirono.</p>
            <p>- Vengo ad accompagnarti: disse col suo solito accento ruvido lo
                                        zio Gerolamo a Gaudenzio Tartini. Buon giorno, nipoti
                                        miei... A rivederci.</p>
            <p>Prese il braccio del suo vecchio amico, e senza voler ascoltare
                                        altrimenti le parole dei Varada, che facevangli a mezza
                                        bocca offerte e proteste, entrò innanzi col notaio
                                        lasciandosi alle spalle il parroco e lo speziale.</p>
            <p>- Senti un po', Gaudenzio: incominciò a dire Gerolamo; questi
                                        miei nipoti mi sanno del tirchio che fa spavento. Son venuto
                                        qua per avere delle affezioni disinteressate, ed ho trovato
                                        un'avida avarizia, che ha subito messo il broncio alla mia
                                        povertà. Se fossi tornato un asino carico d'oro, m'avrebbero
                                        aperto le braccia, il cuore e la casa. Quando ho loro detto
                                        che ero un pitocco sempre come prima, mi posero bellamente
                                        fuor dell'uscio. È un disinganno che la mia esperienza mi
                                        faceva bensì aspettare, ma che ciò nulla meno mi caccia
                                        l'anima di traverso. Non so che cosa mi tenga dal ripigliare
                                        la strada con questo mio fido compagno (e mostrava il nodoso
                                        bastone che aveva tra mano), e senza più nè buon dì nè buon
                                        anno, andarmene a crepare tutto solo in un cantuccio della
                                        terra, che nessuno di questi balordi non sappia mai più
                                        nulla de' fatti miei.</p>
            <p>- Faresti male, disse affettuosamente il buon notaio.</p>
            <p>E Gerolamo colla sua ruvidezza:</p>
            <p>- Eh! lo so che farei male, ma pure... Anzi so ancora ciò che me
                                        ne trattiene, e sei tu....</p>
            <p>- Io?</p>
            <p>- Sì; perchè sono persuaso che se tu non sei cambiato da così a
                                        così (e voltò la mano da sopra a sotto), sei capace di avere
                                        un po' d'amore per un pover'uomo senza cercare se qualche
                                        cosa te ne viene in tasca.</p>
            <p>Gaudenzio sorrise.</p>
            <p>- No, in questo non sono cambiato.</p>
            <p>- Uomo raro, va! Ho girato il mondo, e conosco dove il diavolo
                                        tiene la coda. La gente dabbene, come sei tu, è più rara
                                        della fenice.</p>
            <p>- Via, via, non esageriamo, disse il notaio. E qui stesso di
                                        galantuomini ne troverai parecchi. Tu devi restar fra noi,
                                        perchè alla tua età si ha bisogno di ripose e di quiete
                                        nell'anima e intorno a sè. Dove troveresti maggiore la
                                        quiete che nel villaggio in cui sei nato e che ti ricorda i
                                        begli anni dell'infanzia e della giovinezza? Del resto io
                                        parlo anche un poco per egoismo: se a te non farà male
                                        trovarti a contatto della mia vecchia amicizia, a me sarà
                                        una grazia fiorita addirittura l'avere a fianco un caro e
                                        sincero amico, derrata che non si trova di spesso, e che non
                                        ho trovato più qui, dopo che ti ho perso.</p>
            <p>- Va benissimo. Hai tu una stanza da darmi nella tua casa?</p>
            <p>- La casa la ho ceduta a mio figlio, il quale ne aveva molto
                                        desiderio. Io non mi sono conservato che quattro cameruccie.
                                        Sono piccole, modestissime, ma pulite, ed hanno i favori del
                                        sole state e inverno, dalla mattina alla sera. Il sole per
                                        noi vecchi è un amico ed un medico. Quelle quattro
                                        stanzuccie sono a tua disposizione</p>
            <p>- Ne prendo una: disse vivamente Gerolamo; e faremo i nostri
                                        pasti insieme; pagando io affitto e pensione, s'intende. Per
                                        quanto piccola sia la camera, ci sarà ben posto per alcuni
                                        libri, per un lettuccio, e per una poltrona, su cui sdraiato
                                        fumare dopo pranzo? Codesto mi basta. Vivremo da fratelli
                                        come due filosofi, e discorrendo del nostro passato, ci
                                        consoleremo della vecchiaia con dir corna del presente.</p>
            <p>- Ebbene, sia, vieni a vedere il mio quartieretto.</p>
            <p>Come aveva detto il notaio, esso era di quattro camere: la prima
                                        servivagli da studio, ed era la più grande; a fianco di
                                        quella c'era la cucina, e innanzi dalla parte posteriore
                                        della casa le due altre, di cui una rimase a Gaudenzio e
                                        l'altra fu presa da Gerolamo, al quale la vista che appariva
                                        dalla sua finestra e il sole che l'invadeva prepotentemente,
                                        piacquero a dismisura.</p>
            <p>La vista era quella d'una sequela di orticelli e di piccoli
                                        giardini, che presentavano allo sguardo un ricco tappeto di
                                        verzura, smaltato di fiori e diviso da folte siepi e da
                                        rigagnoli d'acqua limpida che correva allegramente.</p>
            <p>Gerolamo ben presto ebbe adottato il metodo di vita del suo
                                        vecchio amico. Si alzava per tempo, e mentre Gaudenzio
                                        lavorava nel suo studio, egli andava a prendere appetito in
                                        lunghe passeggiate nei bellissimi dintorni della campagna,
                                        poscia in compagnia del notaio divideva le ore della sua
                                        giornata fra la bottega del farmacista e le lunghe stazioni
                                        sulla piazzuola innanzi alla chiesa, per finire la sera in
                                                <emph rend="italic">canonica</emph> dal parroco, che
                                        era lietissimo d'aver acquistato una nuova recluta fra i
                                        giuocatori di tarocchi.</p>
            <p>Il signor Domenico - lo speziale - non aveva tardato ad andar
                                        poco a versi di Gerolamo; ma questi, per riguardo al padre,
                                        dissimulava i suoi sentimenti, o almeno non li manifestava
                                        che col silenzio, rivolgendo egli rarissime volte la parola
                                        a quel potente personaggio del paese.</p>
            <p>Del resto la vita che conduceva lo zio Gerolamo era davvero
                                        quella d'un povero diavolo che possiede tanto appena da far
                                        bollir la pentola tutti i giorni. Nessuno sapeva dove avesse
                                        impiegati, nè come quei pochi capitali de' cui frutti
                                        viveva; ned egli confidavasi con nessuno, e quando qualche
                                        indiscreto accennava di voler fare interrogazioni a tal
                                        proposito, Gerolamo s'affrettava a fare una di quelle sue
                                        burbere risposte, che levavano la voglia a chicchessia di
                                        insistere e di tornare altra volta su simil discorso.</p>
            <p>Di quando in quando egli si allontanava dal paese; prendeva il
                                        baroccio di Barbetta, e si faceva condurre alla più vicina
                                        stazione di via ferrata, donde recavasi poi, niuno sapeva il
                                        dove, ma tutti sussurravano che ci andava pei suoi
                                        affari.</p>
            <p>Poichè una simil cosa si fu rinnovata due e tre volte, come vi
                                        potete pensare, divenne oggetto delle chiacchere del
                                        villaggio: e la signora Genoveffa, subodorato un mistero,
                                        venne in una maledetta curiosità di scoprirlo. Vedremo più
                                        tardi in qual modo essa procedesse a quest'intento, e che
                                        riuscita avessero i suoi tentativi.</p>
            <p>Colla famiglia dei nipoti, Gerolamo tenne interrotte relazioni.
                                        Le poche volte che andava nella casa loro, mostrava troppo
                                        apertamente che la compagnia del sor Giacomo e le chiaccole
                                        della sora Genoveffa lo impazientavano a dismisura: quando i
                                        Varada andavano a trovarlo nella sua cameretta, li
                                        accoglieva con si poco garbo che, anco essendo i più duri di
                                        cotenna, bisognava sentirne l'umiliazione; onde, sicome in
                                        fin dei conti non credevano di avere ragione nessuna da
                                        ingoiare con coraggiosa tolleranza i rabbuffi e i disdegni
                                        di codesto zio bisbetico, si ripeterono il proverbio: <emph rend="italic">chi non ci vuole non ci merita</emph>,
                                        e misero un punto fermo alle loro visite, e lo zio rese loro
                                        con perfetta reciprocanza il concambio.</p>
            <p>Andavano però a trovarlo ancora tal fiata, le ragazze, Enrichetta
                                        specialmente, della cui allegria e grazia e gentilezza
                                        mostrava forte piacersi il vecchio zio. Giovanna poteva meno
                                        frequentemente recarsi da lui, perchè le faccende domestiche
                                        e i lavori continui che a lei si accollavano la tenevano
                                        schiava in casa; nè ad essa, come succedeva con Enrichetta,
                                        Gerolamo faceva istanza affinchè tornasse, perchè se la
                                        sventura della poveretta gli faceva compassione, e s'egli la
                                        trattava quindi con una certa dolcezza che era ammirevole
                                        pel suo carattere e per le sue abitudini di bizzarria, non
                                        era pur tuttavolta che la presenza e la compagnia di
                                        quell'infelice fossergli tanto gradevole da volersele
                                        procurare.</p>
         </div>
         <div xml:id="IT010010" type="chapter" n="10">
            <head>X.</head>
            <p>Pochi giorni dopo il suo arrivo, lo zio Gerolamo si credette in
                                        obbligo di recarsi a visitare il marchese di Roccavecchia.
                                        La nobile famiglia aveva delle obbligazioni a quella plebea
                                        dei Porretta; ma anche quest'ultima doveva alla prima una
                                        certa dose di riconoscenza per benefizii ricevutine.
                                        Gerolamo adunque si vestì de' suoi abiti di rispetto, ed
                                        appoggiato a quel suo bastone, onde non si scompagnava mai,
                                        s'avviò lentamente su per la salita che conduceva al
                                        castello, il quale dominava da un'eminenza il villaggio
                                        schierato ai suoi piedi.</p>
            <p>Il marchese accolse il figliuolo d'un antico agente della sua
                                        casa, il nipote di quello che durante la rivoluzione aveva
                                        salvati non i possessi, ma persino i redditi dei
                                        Roccavecchia in esilio, lo accolse con quella affabilità di
                                        protezione che ha un superiore verso un servo favorito.
                                        Nella gentilezza con cui il marchese fece avanzare nel suo
                                        salotto il reduce Gerolamo, con cui rispose per un chinar
                                        della testa al saluto di esso, con cui gli sorrise
                                        additandogli una seggiola innanzi a sè ove sedere, stava
                                        tutta la superiorità d'un semidio da sangue azzurro nelle
                                        vene verso un uomo di sangue comune, tutta la degnazione di
                                        chi da una sfera più alta consente generosamente ad
                                        abbassarsi al livello inferiore di colui che gli viene
                                        innanzi. Il marchese adoperava così senza precisa
                                        determinazione, senza nè anco accorgersene, per forza
                                        d'abitudine istillatagli dagli esempi paterni fin
                                        dall'infanzia, accettata da tutti coloro che lo
                                        attorniavano, tanto invecchiata ch'era proprio diventata
                                        natura. Era una tinta leggiera, di cui coloro che gli eran
                                        presso abitualmente non se ne accorgevano neppure, o pareva
                                        loro la cosa la più naturale del mondo; una certa maniera di
                                        sogguardare chi gli stava dinanzi, di rivolgergli la parola,
                                        di sorridere, di dar la mano, di ascoltare i discorsi, la
                                        quale il marchese non aveva più quando si trovasse insieme
                                        con persone a lui uguali in nobiltà, e la quale non impediva
                                        che in tutto quel circondario il vecchio aristocratico
                                        avesse la faccia della persona più a garbo e più gentile che
                                        si potesse vedere.</p>
            <p>Prima di partire per le straniere contrade, avvezzo nella propria
                                        famiglia a vedere riconosciuta la prosapia de' Roccavecchia
                                        come qualche cosa di superiore, Gerolamo, quella certa tinta
                                        di protezione, non l'avrebbe nemmeno avvertita nelle maniere
                                        del marchese, od, avvertitala, non se ne sarebbe sentito
                                        menomamente offeso; ma ora, invece, dopo aver visto tanto di
                                        paesi e conosciuto nel mondo alle prove il vero valor della
                                        gente, e preso di sè stesso nella lotta cogli avvenimenti un
                                        maggiore concetto, non solo egli sentì nelle graziosità del
                                        marchese la boria aristocratica, ma n'ebbe ferita la
                                        fierezza del suo carattere e l'irritabilità del suo
                                        umore.</p>
            <p>- Oh che si crede questo vecchio buon da nulla che io sono ancora
                                        a' suoi servizi ed a vivere de' suoi stipendi? Pensò fra sè
                                        corrucciato Gerolamo. Sono un uomo come lui, e meglio forse
                                        di lui, perchè ho lavorato di più ed ho imparato eziandio di
                                        più.</p>
            <p>Le sue risposte al marchese, per quanto egli si frenasse, furono
                                        quindi improntate d'un'asciuttezza e d'una sciolta
                                        franchezza che il marchese, stupito e poco lusingato, trovò
                                        accostarsi molto all'impertinenza. Da ciò ne nacque che il
                                        vecchio nobile lasciasse un poco della sua squisita
                                        forbitezza di forme, e codesto rendesse da parte del plebeo
                                        più vibrato e meno riguardoso ancora il discorso. Sapete
                                        come avviene quando fra due uomini casca e germoglia e si
                                        sviluppa rapidamente un seme di contrasto. Non era un quarto
                                        d'ora che quei due vecchi si parlavano, che già
                                        consideravansi come due avversarii. Una barriera erasi
                                        innalzata fra di loro e dall'una e dall'altra parte di essa,
                                        si aveva una matta voglia di pungere e di umiliare il
                                        contradittore a vicenda.</p>
            <p>Il marchese non aveva potuto a meno che cadere nel suo discorso
                                        favorito, che era la satira politica delle cose del giorno,
                                        e poichè sentì, anzi vide che al suo interlocutore
                                        rincrescevano, fece più malignamente acuti gli epigrammi
                                        all'Italia novella. Gerolamo dal suo soggiorno all'estero
                                        aveva attinto opinioni più liberali di quelle che avesse
                                        prima di abbandonare il paese: oltre ciò, l'irritazione che
                                        gli era nata contro l'orgoglioso aristrocatico lo spingeva a
                                        contrastargli più vivamente ed anco in quelle cose in coi
                                        forse non aveva torto, e Gerolamo eziandio avrebbe potuto
                                        consentire. Ne nacque una discussione, che fu impedita di
                                        diventare un alterco soltanto dalla squisitissima educazione
                                        del marchese e da un piccol resto che era stato nel
                                        figliuolo del fattore di casa Roccavecchia di
                                        quell'ossequenza che i suoi maggiori avevano sempre avuto
                                        pei nobili padroni.</p>
            <p>Quando si separarono, il marchese e lo zio dei Varada erano due
                                        avversarii irriconciliabili. Si salutarono freddamente con
                                        tutte le forme della civiltà; ma il nobile castellano disse
                                        fra sè:</p>
            <p>- Che tu non possa mai più mettere i piedi in casa mia, vecchio
                                        matto d'un liberale!</p>
            <p>E Gerolamo a sua volta pensava:</p>
            <p>- Prima che io venga di nuovo nelle tue sale, vecchio babbuino
                                        d'un aristocratico, ce ne ha da passare di acqua sotto il
                                        ponte!</p>
            <p>La sera stessa, giuocando a tarocchi in casa il parroco, lo zio
                                        dei Varada contò il suo abboccamento col marchese, e
                                        sentenziò quest'esso un superbione insopportabile, un
                                        retrivo di tre cotte, che si credeva d'esser chi sa chi, e
                                        che avrebbe voluto far tornare indietro il mondo, per
                                        rivivere in quell'epoca sciagurata, quando loro nobili
                                        avevano tutti i privilegi.</p>
            <p>A questa uscita, lo speziale tacque diplomaticamente, e parve
                                        tutto assorto nella contemplazione delle sue carte; il
                                        parroco si mostrò molto impacciato, e il notaio colla sua
                                        usata tolleranza, disse:</p>
            <p>- Bisogna lasciare a ciascuno le sue opinioni, e rispettarle
                                        quando non fanno del male. Il marchese, checchè si pensi e
                                        si voglia, è un galantuomo....</p>
            <p>Allora il parroco ebbe il coraggio di soggiungere:</p>
            <p>- Sì certo, fa molta carità, e per tante povere famiglie del
                                        paese è una vera provvidenza.</p>
            <p>Gerolamo non disse più nulla, ma borbottò non so che fra i denti,
                                        giuocò di traverso tutta la sera, e fu d'un umore più
                                        bizzarro del solito.</p>
            <p>Da canto suo il marchese appena rivide i Varada, dopo il
                                        colloquio col loro zio, disse loro con amara ironia:</p>
            <p>- Ho visto vostro zio. Cospetto! Gli è un liberalone di primo
                                        stampo.</p>
            <p>I Varada se ne scusarono umilmente come di una sciagura che può
                                        capitare a qualunque senza sua colpa. Ma questa non fu
                                        ragione perchè i loro rapporti collo zio Gerolamo
                                        diventassero più frequenti o più affettuosi. Avrebbero anzi
                                        proibito affatto Enrichetta di mettere i piedi in casa dello
                                        zio, se la ragazza non si fosse ribellata a quest'ordine, e
                                        come quella, che in fin dei conti otteneva di fare tutto ciò
                                        che voleva, non avesse persuasi padre e madre a lasciarla
                                        visitare il vecchio Gerolamo, quando le talentava.</p>
         </div>
         <div xml:id="IT010011" type="chapter" n="11">
            <head>XI.</head>
            <p>Don Pasquale usava dir sempre la prima messa. Non era ancora
                                        spuntato il sole quando egli celebrava il sacrificio
                                        incruento alla dubbia luce delle candele che tremolavano nel
                                        buiccio del crepuscolo, in presenza di tre o quattro
                                        femminette che borbottavano dei paternostri.</p>
            <p>In una di quelle mattinate di maggio in cui nei paesi montanini
                                        la temperatura è ancora fredduccia e l'aria sottile, quando
                                        si vede ancora il rifiato uscir della bocca di chi parla,
                                        quindici giorni dopo l'arrivo dello zio Gerolamo, il buon
                                        parroco era, secondo l'usato, a dir la sua messa all'altare
                                        della Madonna dei sette dolori. Il giorno tardava quel di
                                        più del solito a comparire, perchè nuvoloso era il cielo ed
                                        anzi una fina pioviggina gocciava chetamente facendo per
                                        l'umidità parer più fredda ancora la temperatura. Lo scarso
                                        numero degli uditori di quella messa mattiniera era anche
                                        più scarso del solito: e don Pasquale, venendo dalla
                                        sacristia, non aveva veduto che due o tre forme di donne
                                        inginocchiate nell'ombra, cui egli non riconobbe e, come era
                                        suo costume, non cercò nemmanco di riconoscere.</p>
            <p>Quando aveva incominciato la sua messa, ecco che da un angoluccio
                                        presso al confessionale che si appoggiava al pilastro
                                        d'un'arcata, egli sente suonare una tosse profonda, penosa,
                                        da stringere il cuore d'un essere pietoso.</p>
            <p>- Questa è la povera Giovanna, ci scommetto: disse il parroco fra
                                        sè con molto rincrescimento. E voltosi un poco della
                                        persona, fece guizzare uno sguardo verso quella parte. Vide
                                        colà prosternata sulle ghiacciate lastre di marmo del
                                        pavimento una massa che avreste detto un mucchio di panni,
                                        se a rivelarla una creatura umana non ci fosse stato il
                                        bisbiglio d'un'ardente preghiera e di quando in quando lo
                                        scoppio di quella tosse così dolorosa.</p>
            <p>- È proprio lei; continuò a parlar seco stesso il buon sacerdote,
                                        distratto alquanto dal suo uffizio per la tanta pietà che
                                        glie ne nacque nell'anima. Già alzata a quest'ora, là,
                                        inginocchiata sull'umido e freddo spazzo! Roba da far male
                                        anche ad un sano.... Ora la mi sentirà.</p>
            <p>Non oserei dire che don Pasquale affrettasse la celebrazione
                                        della messa per togliere più presto da quella perniciosa
                                        positura la giovane infermiccia: ma il fatto è, però, che la
                                        sua messa, non mai lunga, durò quella mattina meno ancora
                                        del solito.</p>
            <p>Partendosi dall'altare, il parroco fece il giro del pilastro -
                                        cosa insolita - per passare vicino a Giovanna nel recarsi
                                        alla sacristia, e quando fu presso alla poveretta sempre
                                        inginocchiata a quel modo, le disse:</p>
            <p>- Vieni in sacristia; debbo parlarti.</p>
            <p>Giovanna fe' cenno di sì, e quando il parroco fu entrato nella
                                        sacristia, ella, finite le orazioni ch'era in via di dire,
                                        si fece il segno della croce, ed alzatasi a fatica, si recò
                                        zoppicando dove don Pasquale stava aspettandola.</p>
            <p>Il parroco, già svestitosi delle sue paramenta, era là,
                                        appoggiato alla spalliera di legno grossolanamente scolpito
                                        di una gran cassapanca, e faceva girare la sua tabacchiera
                                        tra le dita con una prestezza che in lui era segno di
                                        contrarietà.</p>
            <p>Quando vide accostarglisi la Giovanna, si pose a crollare il capo
                                        con aria di scontentezza, mentre sulla sua fisonomia
                                        appariva l'interessamento e la compassione che invano
                                        avrebbe voluto nascondere per quella infelice creatura.</p>
            <p>- A quest'ora, malaticcia come sei, già alzata! Esclamò il
                                        parroco in tono di affettuoso rimprovero.</p>
            <p>- Mi alzo sempre all'alba, rispose umilmente Giovanna, perchè, se
                                        non facessi così, come avrei tempo a far tutto quello che
                                        devo, io che sono troppo lenta e incapace!</p>
            <p>- Almeno non dovresti uscir fuori con questo umido, e cacciarti
                                        nella nostra chiesa, che è fredda come una ghiacciaia.</p>
            <p>- Sentivo tanto bisogno di udire una messa!</p>
            <p>- Eh la messa!... Cominciò con espressione d'impazienza il
                                        prevosto, ma poi tosto si corresse, e soggiunse col solito
                                        accento pacato: va benissimo. È sempre una buona cosa l'udir
                                        messa, ma non è questa la sola che si dica.</p>
            <p>- Più tardi non avrei potuto venirci, e poi, desidero
                                        anche....</p>
            <p>Sembrò esitare.</p>
            <p>- Che cosa? che cosa? Domandò con sollecitudine il parroco.</p>
            <p>- Che la mi faccia la carità di udirmi in confessione.</p>
            <p>- Ah si. Eccomi pronto. Non ho ancora fatto colazione, non ho
                                        preso nemmanco il caffè, ma non monta... Per te, cara la mia
                                        figliuola....</p>
            <p>- No, no: interruppe vivamente l'umil Giovanna; per me non voglio
                                        che la si disturbi.... Si figuri se occorre!... Io vado in
                                        chiesa e l'aspetterò al confessionale. Ella faccia con tutto
                                        suo comodo, e quando potrà, mi farà la grazia di venire.</p>
            <p>E come se non avesse più voluto ascoltar altro, ella si avviò per
                                        tornare nella chiesa; ma don Pasquale tese una mano, e
                                        l'arrestò pigliandole un braccio.</p>
            <p>- Fermati: le disse: vuoi tornare in quel freddo che ti fa
                                        male?</p>
            <p>Toccandone i panni colla mano onde avevale abbrancato il braccio,
                                        egli sentì che erano bagnati.</p>
            <p>- Disgraziata! Esclamò. Tu sei venuta in chiesa senza
                                        ombrello....</p>
            <p>- Gli ombrelli son disopra, e per andarli a cercare avrei potuto
                                        turbare il sonno a babbo e mamma e ad Enrichetta....</p>
            <p>- E te ne sei stata cosi cogli abiti immollati addosso tutto
                                        questo tempo! Ma tu sei matta, ma tu vuoi
                                        ammazzarti?....</p>
            <p>- Oh no, signor parroco. Ho pregato tanto la Madonna. Essa mi
                                        aiuterà.</p>
            <p>- Ti aiuterà, ti aiuterà!... Aiutati che Dio t'aiuta: dice il
                                        proverbio... Intanto non ti voglio lasciar cosi con tutta
                                        questa roba immollata addosso. Vieni in <emph rend="italic">canonica</emph>; troveremo una buona fiammata di
                                        sarmenti in cucina ed una chicchera di caffè caldo che avrà
                                        fatto Margherita....</p>
            <p>- Ma.... sussurrò Giovanna, resistendo alla mano del parroco che
                                        voleva trarla nella direzione della porticina verso cui egli
                                        s'avviava.</p>
            <p>- Ma la confessione, vuoi dire? Eh! ti capisco. Ti confesserò la
                                        stessa cosa nel mio tinello, seduto comodamente sul mio
                                        seggiolone, e Dio, credilo pure, ci vedrà e ci assisterà
                                        quel medesimo.</p>
            <p>Giovanna seguì il prevosto, il quale, uscendo per la piccola
                                        porta della sagristia, la condusse in pochi passi a quella
                                        dell'attigua modesta casa parrocchiale.</p>
            <p>La grossa Margherita brontolava già, appunto perchè il padrone
                                        tardasse a venire per prendere il caffè ch'essa aveva fatto.
                                        Nell'alto camino della cucina, due tizzi raccostati
                                        conservavano un po' di fuoco, al quale scaldava la sua
                                        pancia rotonda la cuccuma di latta gialla. La vecchia fante
                                        non avrebbe mancato alla sua buona abitudine ch'ella di
                                        certo scambiava per un dovere: quella di accogliere il
                                        parroco al suono di qualche rimprovero, se il parroco
                                        medesimo glie ne avesse lasciato il tempo; ma don Pasquale,
                                        con una decisione di comando, di cui si serviva assai
                                        raramente, appena entrato, disse alla Margherita, piantata
                                        secondo il solito colle mani in sui fianchi:</p>
            <p>- Getta una brancata di sarmenti sul fuoco. È fatto il
                                        caffè?...</p>
            <p>La serva voleva rispondere, e come!... Ma egli non glie ne diede
                                        il tempo.</p>
            <p>- Si?... va bene; metti due chicchere sopra un vassoio, e ne
                                        prenderà una tazza madamigella Varada.... Porta una seggiola
                                        qui presso al fuoco.... presto che la ci si sieda. Ella ha
                                        tutte le vesti bagnate addosso....</p>
            <p>- Ih che furia! Esclamò Margherita; ih quante cose! Non posso
                                        mica far tutto in una volta: non ho cento mani, nè cento
                                        gambe.... Pigliar la fascina, le tazze, la seggiola....</p>
            <p>- Incomincia dalla fascina: disse il buon prete colla sua
                                        virtuosa pazienza: dopo ci darai il caffè: quanto alla
                                        seggiola, to' la prendo io.</p>
            <p>E cacciatasi in fretta nel naso la presa che si trovava ancor fra
                                        le dita, abbrancò la seggiola per la traversa della
                                        spalliera, e la recò presso al camino.</p>
            <p>Chi sa quali e quanti argomenti di brontolio avrebbe trovato
                                        Margherita nella parole e nell'atto del parroco, se in
                                        quella il suo sguardo non fosse caduto sulla povera
                                        Giovanna, che se ne stava presso la porta tutto mortificata,
                                        umile e peritosa. Vistala così pallida che era perfin verde
                                        in volto, tremolare sotto i brividi che le correvano le
                                        gracili membra, Margherita, in fondo una buona donna, ebbe
                                        pietà della sciancata, e smessa ogni altra parola, si
                                        credette in obbligo di dirigere alla poveretta una specie di
                                        sorriso e qualche incoraggiamento.</p>
            <p>- La venga avanti, madamigella. Proprio ch'ella è conciata come
                                        un barboncino che esce dall'acqua. Lasci a me che le vengo
                                        facendo tosto una vampa che il falò della festa di San
                                        Michele gli è nulla in paragone.</p>
            <p>Prese un fascio di ramoscelli, li ruppe e gettò sui tizzi accesi,
                                        vi aggiunse un po' di scheggie, una manciata di truccioli,
                                        ed in un attimo ebbe fatto levare la fiamma più allegra e
                                        più vivace la cui vista possa rallegrare un miserello dalle
                                        membra intirizzite.</p>
            <p>Giovanna, fatta sedere presso quel fuoco riconfortatore, schiuse
                                        le labbra ad un pallido sorriso di benessere, e quando ebbe
                                        preso il caffè caldo che Margherita s'affrettò a mescerle ed
                                        a porgerle, si sentì veramente rinfrancata.</p>
            <p>- Scusi, diss'ella allora al parroco, timidamente secondo il suo
                                        solito; non vorrei esserle di fastidio, ma s'ella potesse
                                        farmi tosto la carità di cui la ho pregata.... Mi rincresce
                                        andar tardi a casa e mancare al mio dovere.</p>
            <p>- Bene, bene, hai ragione. Eccomi qua subito, vieni nell'altra
                                        stanza.</p>
            <p>La condusse nel tinello, e sedutosi sul seggiolone impagliato che
                                        stava sotto ad un umile crocifisso di legno appeso alla
                                        parete, s'apprestò ad udire quella poveretta in
                                        confessione.</p>
            <p>Essa, Giovanna, si gettò in ginocchio ai piedi del parroco e
                                        incominciò senz'altro.</p>
            <p>L'anima di quella infelice era essenzialmente religiosa.</p>
            <p>Nelle sublimi espansioni, nei conforti divini della religione
                                        trovava la misera l'unico rifugio del suo cuore
                                        appassionato, l'unico sfogo del suo bisogno d'amore. Amò
                                        veramente, come dice il catechismo, Dio oltre ogni cosa e il
                                        prossimo come sè stessa, anzi più che sè stessa, imperocchè
                                        per sè medesima avesse ancor ella parte di quel disprezzo
                                        che avevano gli altri, e si ritenesse per la più infima e la
                                        meno degna creatura di Dio.</p>
            <p>Don Pasquale ascolto sorridendo benignamente le pretese colpe di
                                        quell'anima innocente, e più volte si sentì commosso alla
                                        bontà di quell'essere diseredato d'ogni gioia della vita,
                                        d'ogni vantaggio della gioventù. Si affrettò a dare
                                        l'assoluzione, a farla sorgere da' suoi piedi e sedere sopra
                                        una seggiola vicina a lui, e la ritenne poscia in amichevole
                                        colloquio mercè il quale accortamente egli seppe farsene
                                        dire, senza ch'ella se ne accorgesse, tutti i tormenti,
                                        tutte le persecuzioni ond'era fatta segno in famiglia.</p>
            <p>Passò così un'ora, e il loro colloquio avrebbe durato anche di
                                        più se, avendo gettato lo sguardo sopra l'orologio a pendolo
                                        che segnava l'ora in alto della sua lunga cassa dei
                                        contrappesi, Giovanna, atterrita di dover rientrare tanto
                                        tardi a casa, non si fosse affrettata a partire.</p>
            <p>Diffatti Geltrude, sdegnata di aver dovuto essa stessa accendere
                                        il fuoco e preparare il caffè, accolse la Giovanna con un
                                        rabbuffo, che riempì di lagrime gli occhi e di amarezza il
                                        cuore alla misera sciancata.</p>
            <p>Ma le confidenze involontarie che coll'arte delle sue
                                        interrogazioni don Pasquale era riuscito a strappare alla
                                        sua penitente, avevano fatto una profonda impressione
                                        nell'anima del buon parroco, già piena cotanto di pietà per
                                        quella creatura infelice.</p>
            <p>Chiunque si sarebbe accorto che don Pasquale andava ravvolgendo
                                        nella sua mente qualche idea straordinaria. La sua
                                        tabacchiera si apriva e richiudeva troppo frequentemente fra
                                        le sue dita irrequiete; la attenzione ch'egli fece
                                        all'asciolvere messogli innanzi dalla Margherita era troppo
                                        inferiore ai meriti della cuoca ed al suo ordinario
                                        appetito. La placida fisionomia del suo volto, rotondo come
                                        quello del sole dei tarrocchi, lasciava scorgere una
                                        preoccupazione gravida di qualche partito da prendersi. E ad
                                        un tratto questo partito fu preso. Gettò sulla tavola la
                                        servietta che aveva sulle ginocchia, battè un colpo secco
                                        colle dita sul coperchio della scatola, e sorse come spinto
                                        da una molla.</p>
            <p>- Santa Madonna! esclamò Margherita attonita vedendolo andare a
                                        prendere il tricorno ed avviarsi con passo accelerato verso
                                        la porta di via. Che cosa le è capitato? Dove corre con
                                        tanta furia?</p>
            <p>Don Pasquale non rispose, dondolò alquanto la testa con
                                        espressione che significava: "Eh! so ben io quel che
                                        voglio," e venuto fuori, traversò la piazza, si diresse alla
                                        casa, dove sopra l'uscio d'una bottega, in mezzo a due
                                        caducei, brillava in lettere rosse su fondo nero il nome di
                                        Domenico Tartini, lo speziale.</p>
            <p>Il parroco aprì l'invetriata della bottega e cacciò dentro
                                        nient'altro che la testa. Al tintinnio del campanello, cui
                                        il battente aprendosi faceva suonare, alzò il capo Domenico,
                                        che stava dietro il banco seduto ad esaminare il suo libro
                                        di ragioni.</p>
            <p>- Buon giorno, prevosto: disse lo speziale. Venite avanti.</p>
            <p>- No; cerco del sor Gerolamo: e guardavo se gli era qui dentro.
                                        Sapreste dirmi se sia in casa?</p>
            <p>- Non saprei. Probabilmente sì. Se volete, mando il garzone a
                                        chiamarlo.</p>
            <p>- No, no; vado io stesso. Grazie.</p>
            <p>E ritrattosi di mezzo l'uscio, lo richiuse, e per la porticina
                                        che stava allato alla bottega entrò in casa.</p>
            <p>- Che cosa può egli volere dal sor Gerolamo, il parroco, a
                                        quest'ora? Si domandò lo speziale curioso come egli era; e
                                        venne sul passo dell'uscio della sua bottega per vedere
                                        quando il prete sarebbe venuto fuori.</p>
            <p>Dall'altra parte della piazza sullo scalino della porta della
                                                <emph rend="italic">canonica</emph> c'era
                                        Margherita, non ancora riavutasi affatto dallo stupore che
                                        le avevano prodotto le nuove maniere del suo padrone.</p>
            <p>Lo speziale aveva voglia d'interrogare, Margherita aveva uguale
                                        la volontà d'essere interrogata. Fecero ciascuno la metà del
                                        cammino e s'incontrarono nel centro della piazza.</p>
            <p>- Il parroco è venuto a cercare del signor Gerolamo con un'aria
                                        così pressata che mi sorprese non poco: disse lo
                                        speziale.</p>
            <p>- Ah! egli è andato dal sor Gerolamo? Domandò la fante, curiosa
                                        al pari del farmacista.</p>
            <p>In breve quest'ultimo seppe che alla mattina di buon'ora la
                                        primogenita del segretario comunale erasi recata in <emph rend="italic">canonica</emph>, che ci aveva avuto
                                        col parroco un colloquio di oltre un'ora, e che in seguito
                                        di esso don Pasquale era sempre stato sopra pensiero, finchè
                                        era uscito con subita risoluzione per venire dallo zio di
                                        Giovanna.</p>
            <p>Bisognerebbe non conoscere affatto la vita dei villaggi per non
                                        indovinare che questi semplici avvenimenti eccitarono la
                                        fantasia del bravo speziale e della valorosa serva del
                                        parroco a fare mille assurde supposizioni, e destarono in
                                        ambedue un matto desiderio di conoscere il segreto che
                                        avevan per certo si nascondesse lì sotto.</p>
            <p>Non bastavano tuttavia questi eccitamenti alla loro curiosità.
                                        Mentre discorrevano ancora in mezzo la piazza, ecco venir
                                        fuori dalla porticina della casa dello speziale il parroco
                                        collo zio Gerolamo, e questi, togliendo commiato dal primo,
                                        dirgli ad alta voce che Margherita e Domenico poterono
                                        udire:</p>
            <p>- Lasciate fare a me. Corro, parlo, faccio, e vedrete che tutto
                                        andrà bene.</p>
            <p>- Farete un'opera buona, Gerolamo: disse don Pasquale.</p>
            <p>- Anzi farò un vantaggio a me, e vi ringrazio di cuore di avermi
                                        suggerito codesto.</p>
            <p>Si strinsero la mano, e il parroco tornò a casa sua, il sor
                                        Gerolamo col suo inseparabile bastone s'avviò giù per la
                                        strada principale del villaggio.</p>
            <p>Che cos'era quell'opera buona? Dove voleva andar subito il sor
                                        Gerolamo? In che bisogna sperava egli riuscire? Queste erano
                                        le domande che si faceva la curiosità, spinta all'ultimo
                                        grado, del farmacista il quale, piantato a mezzo della
                                        piazza, seguitò collo sguardo lo zio Gerolamo, e lo vide
                                        fermarsi e battere all'uscio della casa dei Varada, ed
                                        entrarvi, appena gli fu aperta.</p>
            <p>Una delle cose che desiderava sapere, aveva già Domenico appreso:
                                        dove Gerolamo aveva da andare. Ma per che cosa? Era questo
                                        il mistero ch'e' si rodeva di scoprire. Se i miei lettori
                                        hanno un minuzzolo di questa curiosità che aveva lo
                                        speziale, io posso soddisfarli subito, facendoli assistere
                                        col solito privilegio di romanziere all'abboccamento che
                                        aveva avuto luogo fra il parroco e il sor Gerolamo.</p>
         </div>
         <div xml:id="IT010012" type="chapter" n="12">
            <head>XII.</head>
            <p>Il notaio Tartini era fuori di casa. Gerolamo s'annoiava,
                                        guardando il cielo nuvoloso traverso il fumo grigio della
                                        sua pipa, seduto presso la finestra, di cui l'aria umida gli
                                        aveva fatto chiudere le invetriate.</p>
            <p>- Si può? Disse la voce franca e leale del parroco, che, trovando
                                        aperto l'uscio del quartieretto, s'era introdotto nella
                                        prima stanza.</p>
            <p>- Chi è là? Rispose Gerolamo, burbero come un caporale austriaco.
                                        Se cercate del notaio, egli non c'è: tornate più tardi.</p>
            <p>Don Pasquale mostrò la sua buona faccia di vecchio frammezzo
                                        l'uscio della camera di Gerolamo.</p>
            <p>Per lo zio di Giovanna il parroco non poteva giungere in momento
                                        più opportuno. E' si sentiva una grand'uggia addosso, e non
                                        sapeva dove andare, e non sapeva che cosa fare per torsela.
                                        La presenza di quel cuorcontento di don Pasquale gli parve
                                        in quel punto una ventura.</p>
            <p>Si alzò egli da sedere, e fattosi incontro al prete, gli prese
                                        una mano e lo trasse dentro con festosa ed amichevole
                                        accoglienza.</p>
            <p>- Bravo, don Pasquale! Gli è proprio un buon vento che vi porta.
                                        Venite a fare un po' di compagnia ad uno splenetico che sta
                                        qui a rodersi il fegato da solo. Sedete... lì... così... Fa
                                        un tempo scellerato. Sapete che ho avuto una tentazione
                                        maledetta di accendere il fuoco e mettermi la vesta da
                                        camera coll'ovatta? E la chiamano primavera codesta? Tutto
                                        adunque è andato sottosopra in questo paese eh? Quand'ero
                                        giovane, in questi giorni di maggio si andavano a cogliere
                                        le mammole su per la montagna. E io che sono venuto qui per
                                        godermi un bel sereno di cielo! Tanto valeva che restassi
                                        fra la nebbia di colaggiù! Piove! Va a passeggiare per la
                                        campagna!...</p>
            <p>Si rivolse quasi con accento di sfida e di minaccia al buon don
                                        Pasquale che certo non ci poteva nulla.</p>
            <p>- Che cosa ne dite eh?</p>
            <p>Il parroco fu lietissimo di trovare Gerolamo in quella
                                        disposizione d'animo. Mai cattivo umore di qualcheduno non
                                        rallegrò il benevolo spirito d'un galantuomo, come allora
                                        avvenne al nostro buon don Pasquale. Le sue grosse labbra
                                        bonarie sorrisero; offrì con premura una presa di tabacco
                                        all'interlocutore, e con aspetto e con espressione di vero
                                        soddisfacimento, infilzò secondo il suo solito due o tre
                                        interrogazioni:</p>
            <p>- Ah dunque, voi vi annoiate molto? Vi pesa il viver solo eh?
                                        Trovato che due vecchi, come voi e Gaudenzio insieme, non si
                                        possono fare quella compagnia che dà una famiglia? Vi
                                        rincresce eh non aver una famiglia? Che cosa dareste per
                                        averne almeno uno scampolo? Sentite voi tutta la vacuità
                                        della vita non circondata da affezioni? Va bene, va
                                        benissimo.</p>
            <p>Gerolamo guardò il prete coll'aria d'un mastino che sta per
                                        azzannare i polpacci d'un povero entrato nella cascina
                                        commessa alla sua guardia.</p>
            <p>- Bene un corno! Esclamò egli, interrompendo con una di quelle
                                        bestemmie che gli scappavano alla sera, quando le sviste del
                                        buon Gaudenzio suo socio nel giuoco gli facevano perdere
                                                <emph rend="italic">bagatto</emph>. Che cosa mi
                                        venite a contar qui, sor Prevosto? Sì, mi annoio; sì, mi
                                        pesa questa vita di solitudine; sì, darei questa mano e
                                        questa pipa per avere qualche birbante di figliuolo che mi
                                        facesse impazzare. Sono venuto apposta in questo brutto buco
                                        di paese perduto, che nemmanco il diavolo lo viene a
                                        visitare. E che cosa ho da farci se ho trovata una famiglia
                                        d'egoistoni che amerebbero il somaro di zio quando fosse
                                        carico d'oro? E codesto a me non mi fa. Avete capito? Or
                                        dunque non c'è a dire nè ridire, e bisogna striderci; e se
                                        voi avete un gran di sale in zucca, signor Prevosto, non
                                        venite a rompermi le tavernelle con di queste ragioni, che
                                        le so meglio di voi.</p>
            <p>Don Pasquale seguitava a sorridere. Aprì la tabacchiera, rimestò
                                        in essa la polvere, ne richiuse il coperchio, vi battè su
                                        colle quattro dita, fece girare lestamente la scatola tra il
                                        pollice e l'indice, e riprese, niente sgomentito
                                        dall'intemerata di Gerolamo.</p>
            <p>- Siamo d'accordo. Ma che cosa direste se io trovassi modo
                                        d'improvvisarvi lì sul momento una piccola famigliuola? Voi
                                        e Gaudenzio siete come due fratelli. Buono! Avete mestieri
                                        di qualche affetto figliale. Io ve l'ho trovato. Dicevate
                                        adesso adesso che vi farebbe tanto gusto di avere qualche
                                        birbone di figliuolo; che viso fareste se io vi mostrassi il
                                        modo d'avere un angiolo di figliuola?</p>
            <p>Gerolamo allargò tanto d'occhi.</p>
            <p>- Che figliuola d'Egitto? diss'egli bruscamente. Spiegatevi, che
                                        io non ho mai valuto niente a indovinare gli enimmi.</p>
            <p>- L'enimma è subito spiegato. Voi avete de' nipoti....</p>
            <p>- Ah non parlatemi de' Varada: interruppe il vecchio burbero.
                                        Guardate quel maledetto tempo! Il giorno in cui sono
                                        arrivato mi rideva il più graziosamente dinanzi col più
                                        splendido sole, ed ora ecco in che modo mi fa il broncio
                                        colla sua mattinata da novembre in pieno maggio. Ebbene,
                                        quei signori miei nipoti, verso di me, furono tale e quale.
                                        Una festa per accogliermi! Sei cazzeruole sul fornello, la
                                        veste di seta sulle spalle di Genoveffa, sulle faccie il
                                        sorriso piacentiere di chi aspetta l'eredità. Appena ebbi
                                        detto che ero uno spiantato, si fece nuvolo nella loro anima
                                        e sul loro muso; mostrarono rimpiangere il pranzo che
                                        m'avevano dato, il vino che avevo bevuto, la cortesia che
                                        m'avevano usata, e mi posero fuori della loro casa. Vadano
                                        al diavolo essi e la loro parentela, e mi caschi il naso se
                                        non gliela farò pagare tosto o tardi!...</p>
            <p>Don Pasquale mise delicatamente una mano sull'avambraccio dello
                                        zio Gerolamo, e gli disse in tono piano e soave:</p>
            <p>- No, pagare, amico mio. Sapete voi qual è il dovere di
                                        cristiano?...</p>
            <p>- Ah! lasciatemi tranquillo col vostro dovere di cristiano.
                                        Volete farmi una predica adesso?</p>
            <p>- No, niente affatto; tutt'altro! Avete mai provato che c'è un
                                        modo di rispondere al male, che confonde ancora di più chi
                                        ha torto verso di noi e che più giova all'anima nostra?</p>
            <p>- L'anima! L'anima!... Borbottò Gerolamo, e avrebbe forse
                                        soggiunto qualche grossa bestialità se il parroco non si
                                        fosse affrettato a continuare, colle sue interrogazioni:</p>
            <p>- Nella vita sarete stato offeso molte volte, non è vero? Non vi
                                        è capitato di dover poi rendere qualche servizio a chi vi
                                        aveva fatto danno o dispiacere? Scommetto di sì. Bene! Non
                                        avete voi sentito allora una buona dolcezza? E poi; ora io
                                        non vengo mica a dirvi di far qualche cosa pel sor Giacomo e
                                        per sua moglie. Oibò! Ma dei torti di essi vorreste voi
                                        farne colpa a tutta la famiglia? I figliuoli innocenti hanno
                                        essi da portare il peso del fallo paterno?... Ora, il sor
                                        Giacomo ha due figliuole.</p>
            <p>Gerolamo drizzò, come si suoi dire, le orecchie, e mostrò di
                                        prestar molta ed interessata attenzione.</p>
            <p>- Ebbene? Diss'egli come per incoraggiare il buon prete a
                                        proseguire.</p>
            <p>- Ebbene: vorreste averla amara anche con loro?</p>
            <p>- Niente affatto. Esse veramente non hanno la menoma colpa.
                                        Furono per me e sono affezionatissime l'una e l'altra; le
                                        vedo sempre con piacere quando vengono a trovarmi; e
                                        venissero anche più sovente, non mi lamenterei punto.</p>
            <p>Don Pasquale tirò un lungo rifiato, e prese nella scatola un
                                        pizzico di tabacco.</p>
            <p>- Benone! Disse egli con volto più sorridente che mai. Siamo a
                                        cavallo. Che vi parrebbe se vi proponessi di prendere con
                                        voi una di quelle ragazze a farvi da figliuola?</p>
            <p>Gerolamo fece un sobbalzo.</p>
            <p>- Quale? Enrichetta? Domandò egli vivamente.</p>
            <p>- No, Giovanna.</p>
            <p>- Uhm! <foreign xml:lang="fr">cette laideron</foreign>! Borbottò
                                        fra i denti Gerolamo, facendo una smorfia che prometteva
                                        poco di bene.</p>
            <p>Ma il buon prete coll'ardore di chi raccomanda una cosa che
                                        proprio gli sta a cuore:</p>
            <p>- La è tanto brutta, non è vero? Voi volete dirmi che non è
                                        piacevole aversi dinanzi un povero essere così maltrattato
                                        dalla natura, eh? Ma se sapeste in quel mostricciuolo di
                                        corpo che anima eletta è venuta ad albergare! Voi avete
                                        bisogno d'essere amato, non è così? E dove troverete un
                                        affetto più illimitato, più devoto, più sagace nel servirvi?
                                        In nessun luogo, ve lo dico io.</p>
            <p>Parlò per un quarto d'ora, interrogando a suo modo,
                                        rispondendosi, esclamando, battendo sulla tabacchiera,
                                        scaldandosi come un avvocato che perora; ma un avvocato in
                                        buona fede che ha la persuasione sulle labbra e nell'animo -
                                        quella persuasione che si comunica e conquide soavemente
                                        l'anima dell'ascoltatore.</p>
            <p>Lo zio Gerolamo era già mezzo convinto e mezzo commosso. Guardava
                                        il fumo grigio della sua pipa, e traverso i vetri le nuvole
                                        del cielo piovoso. Sentiva accrescersi nel cuore quel certo
                                        istinto d'affetto protettore che hanno tutti gli uomini
                                        d'età matura; pareva che nel cranio gli si gonfiasse il
                                        bernoccolo della paternità; si pose a pensare ad un tratto
                                        come una mano amorevole, la quale avesse cura delle sue
                                        biancherie e della sua roba, gli facesse la rimboccatura del
                                        letto la sera, gli preparasse la vesta da camera e le
                                        pantoffole da essa medesima ricamate, farebbe assai meglio
                                        della mano mercenaria, distratta e mal destra d'una fante.
                                        Sorrise, pensando a un tratto che quella mano medesima
                                        avrebbe potuto caricargli e porgergli la pipa.</p>
            <p>Don Pasquale, che lo vide sorridere, credette la causa perduta;
                                        ella era invece guadagnata.</p>
            <p>- Ma ho torto ad insistere sui vantaggi che ne avreste voi:
                                        continuò il parroco più infervorato; un uomo vostro pari è
                                        egli un egoista come gli altri? Ma volete sentire il vero
                                        argomento per farvi cedere? Eccolo qui. Non è per voi, è per
                                        quella infelice che vi domando l'opera di carità di torla
                                        della sua famiglia e prenderla con voi. Volete che la
                                        poverina muoia in poco tempo in mezzo ai maltrattamenti? Non
                                        avrete pietà d'una miserella, che in casa è peggio della
                                        Cenerentola della favola? Badate bene a quel che dico. Se
                                        Giovanna non vien fuori della sua famiglia, non passa un
                                        anno che la va a finire tutti i suoi guai al cimitero.</p>
            <p>- Possibile! Esclamò Gerolamo.</p>
            <p>E il prete a contargli tutto ciò che aveva visto, tutto quel che
                                        aveva indovinato; tutto quanto era giunto a spillar fuori da
                                        lei medesima quella stessa mattina.</p>
            <p>Lo zio, che alcuna cosa già aveva notato di codesto, fu sdegnato
                                        contro i tristi genitori, coi quali aveva già una ruggine
                                        che non era acconcia a mitigarne il giudizio ch'egli portò
                                        dei fatti loro. Senza più dir parola, s'alzò vivamente,
                                        lasciò la pipa, prese il cappello e la mazza, e s'avviò con
                                        passo risoluto, mentre il parroco gli teneva dietro stupito
                                        e senza comprender bene.</p>
            <p>- Che cosa volete fare? Domandò egli timidamente.</p>
            <p>- Correre da quei cannibali. Domando loro la figliuola, e me la
                                        conduco via sull'istante.</p>
            <p>Si arrestò ad un tratto, sovraccolto da un pensiere.</p>
            <p>- E se me la rifiutassero? diss'egli.</p>
            <p>- Spero di no, rispose il parroco. Credo che loro torni
                                        sommamente a grado l'esserne sbarazzati, avarucci come
                                        sono...</p>
            <p>- E se me la rifiutano, corpo di bacco! Gridò lo zio brandendo il
                                        suo nodoso bastone, faccio un chiasso del diavolo, me la
                                        porto via per forza, e li mando tutti in quel paese.</p>
            <p>- Piano, piano! Disse il parroco, per temperare quel subito
                                        bollore. Non facciamo guai, chè sarebbe peggio...</p>
            <p>Ma lo zio Gerolamo già correva giù delle scale.</p>
            <p>- Mi raccomando: disse ancora don Pasquale, raggiungendo
                                        l'impetuoso vecchio nell'andito della porticina. Usate calma
                                        e prudenza.</p>
            <p>E fu allora che, uscendo fuori sulla piazza, Gerolamo pronunziò
                                        quelle parole che lo speziale e la serva del parroco avevano
                                        udite.</p>
            <p>Ma l'usare calma e prudenza, pel carattere bizzarro dello zio
                                        Gerolamo, era più facile il prometterlo che il farlo.
                                        Picchiò risolutamente a modo suo all'uscio della casa dei
                                        Varada, e chi venne ad aprirgli, fu, come ben era da
                                        aspettarsi, Giovanna.</p>
            <p>Costei, venuta a casa dopo la confessione e buscatosi per primo
                                        saluto il rabbuffo della Gertrude, aveva appena preso tempo
                                        di gettar là per là il fazzoletto onde s'era avviluppata le
                                        spalle, e s'era posta con gran furia a lavorare alle
                                        faccende di casa.</p>
            <p>Ma il padre aveva rimbrottato la fante perchè sì tardi gli avesse
                                        recato il caffè, e questa si era trionfalmente scusata
                                        accagionandone l'uscita di Giovanna, che tanto aveva
                                        indugiato a tornare; ma Enrichetta aveva dovuto scendere
                                        ella medesima a prendersi l'acqua tepida che soleva portarle
                                        Giovanna, onde vi lavasse quel suo bel visino; ma la signora
                                        Genoveffa aveva dovuto aspettare cinque minuti prima che
                                        Giovanna fosse lì, scoccata l'ora solita, a compire la lunga
                                        e difficile opera della sua pettinatura, a tirarle la
                                        stringa della fascetta ed affibbiarle il busto della vesta;
                                        e tutti questi erano peccati madornali, che volevano
                                        esemplari rampogne.</p>
            <p>Cominciò il sor Giacomo, il quale usciva frettoloso secondo
                                        l'usato, col suo solito fascio di carte sotto il braccio,
                                        per recarsi, come soleva, in Comune. L'omaccino affermò
                                        essere <emph rend="italic">costante</emph> che Giovanna
                                        doveva dirsi la più trascurata e la meno virtuosa delle
                                        figliuole di questo mondo; essere una colpa grave uscir di
                                        casa senza chieder licenza a chi di dovere, colpa gravissima
                                        il non venire a tempo affine di dare al papà la sua tazza di
                                        caffè. Rincarò la dose la signora Genoveffa, di cui lo
                                        sdegno rendeva ancora più rubiconda la faccia. Giovanna fu
                                        proclamata dalla madre incollerita tutto quel peggio che si
                                        potesse essere: senza testa, senza giudizio, e senza cuore;
                                        tutto ciò colle più esagerate e ridondanti amplificazioni a
                                        cui valga loquacità di donnaccola.</p>
            <p>Giovanna confessò mitemente il suo fallo, che, al vedere la
                                        collera dei genitori, parve davvero immenso anche a lei. Era
                                        stata a confessarsi, e s'era lasciata trattenere da don
                                        Pasquale a chiacchierare nel tinello della <emph rend="italic">canonica</emph>.</p>
            <p>Nuovo scandalo e nuovo sdegno nei conjugi Varada! Il sor Giacomo
                                        non ebbe tempo a dire gran che. Il suo ufficio l'aspettava.
                                        Si contentò di serrare le labbra sottili e di crollare la
                                        sua testolina con atto molto severo.</p>
            <p>- Male! assai male! Che cosa sono queste ciarle col parroco? Di
                                        che cosa avete potuto discorrere se non della famiglia e dei
                                        vostri parenti?... Non vi avrei mai più creduta capace di
                                        tanto!</p>
            <p>Ed uscì, pronunziata questa sentenza, lasciando la povera vittima
                                        bersaglio alle più vive e meno assegnate rampogne di
                                        Genoveffa.</p>
            <p>- Voi siete stata a contare il <emph rend="italic">con</emph> e
                                        il <emph rend="italic">ron</emph> di quello che si fa in
                                        casa: gridava colla sua voce stentorea madama Varada; avete
                                        detto male dei vostri parenti, ne sono sicura; chi sa che
                                        pettegolezzi avete fatto e che bugie avete inventate! So che
                                        anima falsa voi siete, sotto quell'aria di mezzomorta,
                                        nessun mi tocchi, impostora d'un'impostoraccia malvagia!
                                        Già! Avete l'animo brutto come quel visaccio, che farebbe
                                        paura al diavolo... Ma saprò ben io mettervi alla ragione,
                                        andate là! Se mi accorgo di tanto così che vi sia scappato
                                        di bocca, pover'a voi, che vi aggiusto per le feste, anima
                                        scellerata!</p>
            <p>La poveretta aveva dapprima tentato di negare, aveva cominciato a
                                        protestare ch'ella non aveva detto nulla contro ai suoi
                                        parenti, perchè non aveva nulla di male da dirne, ad ogni
                                        modo li amava e rispettava troppo per non parlarne
                                        altrimenti che come a figliuola si conviene. Ma, visto che
                                        le sue negative e le sue difese inviperivano
                                        viemmaggiormente la madre, aveva finito per tacersi e per
                                        ricevere con muta rassegnazione, a capo chino, ma con che
                                        trafitture nell'animo Dio vel dica, tutti gl'improperî
                                        scaraventatile addosso.</p>
            <p>Il cuore le batteva, le batteva affannosamente di dolore, le
                                        lagrime le salivano sino agli occhi e facevano ressa alle
                                        ciglia per isgorgare; ma ella, che sapeva come la vista di
                                        esse avrebbe eccitato ancora vieppiù lo sdegno della madre,
                                        usava ogni sua forza a ricacciarle indietro, a ritenerle, ed
                                        a ringelare insieme i singhiozzi che le stringevano la gola.
                                        Pur tuttavia due lagrime forzarono il serraglio delle ciglia
                                        e colarono lentamente giù delle guancie incavate della
                                        poveretta. La madre le vide.</p>
            <p>- Ecco lì! Esclamò con crudele ironia. Ci siamo alle lagrime. La
                                        bambinella piange! La fa la vittima... Poverina! Che ti
                                        venga... Uh! non so che cosa questa disgraziata mi farebbe
                                        dire e fare. Non voglio vederle queste imposture... Che sì
                                        che ti fo piangere io per davvero con un manrovescio...</p>
            <p>E accompagnò le parole col simulacro del barbaro atto minacciato.
                                        Allora i singhiozzi e lagrime ruppero il freno per l'affatto
                                        alla povera Giovanna, che diede in uno scroscio di
                                        pianto.</p>
            <p>Chi sa a qual eccesso il furore avrebbe spinto la spietata madre
                                        verso la misera figliuola, se per fortuna Enrichetta non
                                        fosse sopraggiunta in quel punto.</p>
            <p>Enrichetta aveva un cuore troppo buono per vedere con occhio
                                        indifferente queste scene, che non si rinnovavano tanto di
                                        raro, contro la sua sorella maggiore. Ma il potere, che la
                                        bella ragazza esercitava sui genitori, era a questo
                                        proposito assai limitato dal rancore, dall'odio, chiamiamolo
                                        pure col suo vero nome, che Giacomo e sua moglie portavano
                                        alla brutta contraffatta. Se direttamente avesse tentato
                                        difendere Giovanna fronteggiando padre e madre, Enrichetta
                                        forse non avrebbe ottenuto che di far peggiori ancora le
                                        condizioni della sorella: onde, con quell'istinto
                                        d'accortezza che non fallisce mai a spirito di donna, aveva
                                        ella compreso che il miglior mezzo d'intervenire a favore di
                                        Giovanna era quello di sviare il temporale più che fosse
                                        possibile, quando crosciava sulle spalle della infelice. Un
                                        altro ancora migliore soccorso recava essa poi a Giovanna,
                                        ed era quello di alcune parole amorevoli, di alcune carezze
                                        onde dopo gl'ingiusti maltrattamenti ella regalava la povera
                                        sciancata. Per quanto dolorosa fosse la ferita che la misera
                                        aveva ricevuta, quello era balsamo che ne la risanava di
                                        botto.</p>
            <p>Quel giorno adunque di cui vi sto narrando, Enrichetta, uditi gli
                                        scoppi di voce della madre, accorse quando il sino allora
                                        represso dolore di Giovanna traboccava in lagrime e
                                        singhiozzi. La giovanotta mostrò tuttavia di non vedere la
                                        faccia accesa di sdegno della mamma, nè quella inondata di
                                        pianto della sorella, mostrò di non accorgersi di nulla; ma
                                        tutto sorridente saltò innanzi alla zoppa, frammettendosi
                                        tra la madre e lei, e con piglio di scherzoso rimprovero le
                                        disse:</p>
            <p>- Brava tu! Io t'aspettava nella mia camera per farmi il <foreign xml:lang="fr">chignon</foreign>: e aspetta, aspetta,
                                        non ti ho mai vista a comparire. Eccomi qua a cercarti io
                                        stessa. Fa il piacere, vieni tosto, chè senza tuo aiuto non
                                        mi ci raccapezzo. Abbi pazienza mamma, che ti piglio un
                                        momento la Giovanna, e tosto ch'io abbia finito, te la
                                        restituisco.</p>
            <p>E senz'altro, presa pel braccio la sorella, seco la trasse nella
                                        sua stanza, prima che la madre avesse pur tempo a
                                        pronunziare una parola.</p>
            <p>Quando furono colà ambedue, chiuso l'uscio e al riparo da ogni
                                        sguardo, Enrichetta gettò le braccia al collo della sorella,
                                        e stringendola a sè con amorosa pressione, le disse
                                        soavemente:</p>
            <p>- Piangi pure, poverina, qui meco piangi pure liberamente, se ciò
                                        può farti bene.</p>
            <p>Ma quelle lagrime che, impedite, erano sgorgate impetuose senza
                                        che la misera avesse più forza a trattenerle, ora che loro
                                        si lasciava libero il varco, parvero esaurirsi e poterono
                                        essere facilmente ricacciate indietro dalla sventurata
                                        fanciulla.</p>
            <p>Giovanna fece il suo pallido sorriso; si premette colle scarne
                                        mani le occhiaie a rasciugarne il pianto, e disse
                                        mitemente:</p>
            <p>- Sono sempre una bambina io, che al menomo rimbrotto mi vien da
                                        piangere.... Ho torto.... Ma non perdiam tempo, Enrichetta.
                                        Qua presto che ti racconci, per non far aspettare di molto
                                        la mamma... Tanto più che mi preme di andarle a chiedere il
                                        perdono.</p>
            <p>E così fece. Rassettate quanto più sollecitamente seppe le chiome
                                        della sorella, si affrettò a recarsi innanzi alla madre,
                                        tutto raumiliata e col pentimento scritto sul volto, e
                                        pregarla perchè la volesse perdonare.</p>
            <p>La signora Genoveffa rispose con un borbottio di parole
                                        inintelligibili, che svelavano impazienza più che altro; e
                                        di mala grazia, fattosi rendere quei servizi onde
                                        abbisognava, la mandò a riordinar la casa colla solita
                                        comminatoria di far presto e di far bene.</p>
            <p>Quando venne ad aprire allo zio Gerolamo, la povera Giovanna,
                                        vestita a bardosso, scarmigliata le chiome, affannata per
                                        faticoso ed affrettato lavorare, la granata in mano, pareva
                                        poco meno che una strega di quelle che comparvero a
                                        Macbet.</p>
            <p>Lo zio Gerolamo non potè a meno di esclamare ancora seco
                                        stesso:</p>
            <p>- Per dio! come è brutta!</p>
            <p>Ma non manifestò in nessun modo il suo pensiero.</p>
            <p>- C'è tuo padre in casa? Domandò egli col suo solito accento
                                        ruvido e vibrato.</p>
            <p>- No, signor zio, rispose Giovanna; è già in uffizio; ma c'è la
                                        mamma.</p>
            <p>- Va bene; quasi quasi è appunto meglio ch'io parli a lei, che
                                        qui porta i calzoni.... Conducimi da tua madre.</p>
            <p>Giovanna gittò la granata in un angolo e s'affrettò su della
                                        scala; Gerolamo le tenne dietro.</p>
            <p>Giunsero così alla porta della stanza di Genoveffa, e la ragazza
                                        aprì per entrare.</p>
            <p>- Scusi, diss'ella allo zio, che vide disporsi ad entrare con
                                        esso lei: vado ad avvertire la mamma, abbia la compiacenza
                                        di aspettar qui in sala.</p>
            <p>Lo zio Gerolamo si ritrasse dall'uscio brontolando qualche cosa,
                                        e Giovanna sgusciò entro la stanza materna.</p>
         </div>
         <div xml:id="IT010013" type="chapter" n="13">
            <head>XIII.</head>
            <p>Da quella stanza si udì tosto suonare irritata la voce robusta
                                        della signora Genoveffa.</p>
            <p>- Che cosa c'è?</p>
            <p>Lo zio Gerolamo non potè udire la risposta della Giovanna, ma di
                                        rimpatto giunse fino a lui la esclamazione che siffatta
                                        risposta provocò nella madre.</p>
            <p>- Lui! Che cosa viene egli a rompere le tasche? Potevi dirgli che
                                        non c'ero nemmen io....</p>
            <p>Giovanna dovette affrettarsi a farle conoscere che lo zio era lì
                                        nel salotto, colla sola separazione d'un uscio socchiuso,
                                        perchè la madre, interrottasi un momento, riprese con voce
                                        di sdegno:</p>
            <p>- Sei una stupida.... Già sei sempre quella! Più che balordaggini
                                        non mi sai fare....</p>
            <p>E giù una delle solite sfuriate.</p>
            <p>Girolamo non ci tenne oltre: aprì l'uscio della camera della
                                        nipote, e cacciò dentro la testa.</p>
            <p>- Corpo di mille diavoli! Gridò ancor esso colla sua voce
                                        incollerita da basso profondo.... Ad esserci venuto io in
                                        questa casa non è mica venuta la versiera. E se questa
                                        povera disgraziata ha per suo zio un po' più di rispetto di
                                        quello che hai tu, non è il caso di strapazzarla come un
                                        cane.</p>
            <p>- Ah! il signor zio ascolta agli usci! Esclamò con ironico
                                        sorriso Genoveffa, imponente nel suo giaco da mattina di
                                        basino bianco. Non sa il proverbio? Chi ascolta agli usci
                                        ascolta i suoi disgusti.</p>
            <p>- Ascolto un corno che ti... Uhf!... Gridi abbastanza forte
                                        perchè ti si senta anche da chi è in istrada.... Ma sta che
                                        non ti voglio romper le tasche un pezzo. Due parole; tu mi
                                        rispondi un sì o un no, e scappo, che non avrai più la
                                        seccatura di vedermiti dinanzi.</p>
            <p>Cominciato in questo modo il colloquio, ciascun vede come poteva
                                        essere cordiale ed amichevole.</p>
            <p>Giovanna fu lesta a partire. Lo zio piantò in terra la sua mazza,
                                        vi si appoggiò con tutte due le mani, e senza levarsi il
                                        cappello di testa, ritto in faccia alla nipote, le disse a
                                        bruciapelo:</p>
            <p>- Nè tu, nè tuo marito non potete vedere quella povera creatura
                                        di Giovanna, e io credo che paghereste qualche cosa per
                                        esserne sbarazzati. Ebbene io vengo a recarvi questo
                                        servizio, senza che vi costi la croce d'un centesimo.</p>
            <p>Voi vedete quanto poco valesse in diplomazia lo zio Gerolamo.</p>
            <p>- Come sarebbe a dire? Domandò, inarcando le ciglia e piantandosi
                                        le mani sui fianchi la signora Genoveffa tra stupita, tra
                                        offesa e tra curiosa di veder dove andasse a parare.</p>
            <p>- Gli è a dire che io, per non viver più solo, mi prendo meco la
                                        Giovanna, e me la tengo come figliuola.... Ecco!</p>
            <p>- Ma parla ella sul serio?</p>
            <p>- Sul seriissimo! Volete o non volete? Se acconsentite, rendete
                                        un servizio a me, fate un bene a quella disgraziata, ed un
                                        vantaggio a voi altri, togliendovi dinanzi agli occhi chi
                                        non potete soffrire.</p>
            <p>Genoveffa, da rossa che era, divenne scarlatta. - Dove ha ella
                                        sognato tutte queste belle cose? Domandò essa con un'ironia,
                                        sotto cui covava un furore pronto a prorompere in
                                        improperii.</p>
            <p>- Sognato o non sognato, non istate menando il can per l'aia. Vi
                                        ho fatto una domanda ricisa, fatemi una ricisa risposta. Sì
                                        o no?</p>
            <p>- Ma lei è matto:</p>
            <p>- Siete matta voi....</p>
            <p>- Ella crede che i figliuoli si dieno via così come si darebbe un
                                        cagnolino....</p>
            <p>- Quando si trattino peggio ancora dei cani....</p>
            <p>- Signor zio, guardi come parli....</p>
            <p>- Signora nipote, guardate voi quello che fate.</p>
            <p>- Io faccio quel che mi tocca e quel che mi conviene.</p>
            <p>- Ed io vi dico quello che vi meritate.</p>
            <p>- E se lei non fosse mio zio, le risponderei io per le rime.</p>
            <p>- Mi pare che il rispetto non vi metta molto freno alla
                                        lingua.</p>
            <p>- Gli è per dirmi tutto questo che è venuto a disturbarmi?</p>
            <p>- Gli è per togliervi dalle unghie una povera vittima.</p>
            <p>- Qui non c'è alcuna vittima, signor mio.</p>
            <p>- C'è una povera diavola che farete crepare....</p>
            <p>- Sa che cosa le ho da dire? Che lei s'immischi nei fatti suoi.
                                        Che io a casa mia son padrona. Che io non faccio crepar
                                        nessuno. Che le mie figliuole so come trattarle e come
                                        allevarle, e che non ho mestieri nessuno mi venga a fare il
                                        dottore...</p>
            <p>- Avreste bisogno.... so io ben di che... E fece un atto col
                                        bastone, che in verità era fin troppo significativo.</p>
            <p>Il <emph rend="italic">diapason</emph> delle voci dei due
                                        interlocutori in quel rapido dialogo, che era stato uno
                                        scambio vivace di botte e risposte, erasi venuto alzando
                                        all'alto tono della collera e della minaccia; ma a
                                        quest'ultimo gesto imprudente dello zio Gerolamo, la voce di
                                        Genoveffa toccò le più vibranti note delle sue corde.</p>
            <p>- Che cos'è questo? La vorrebbe venire a fare delle prepotenze a
                                        me? A me nessun muso mi fa paura, sa! e non me ne lascio
                                        imporre da chicchessia.</p>
            <p>- Non si tratta d'imporre. Lasciamo le inutili ciarle. Vi ho
                                        fatta una proposta. Che cosa rispondete?</p>
            <p>- Rispondo che non mi secchi.... Rispondo che se non mi tenessi,
                                        non so per che cosa, le mostrerei io....</p>
            <p>- Eh mi mostrate già abbastanza che siete una cattiva ed una
                                        impertinente.</p>
            <p>- Signor zio!</p>
            <p>- Il fistolo che vi colga!... Volete che ve lo dica? voi farete
                                        morire quella poveretta, della quale il torto maggiore è
                                        d'essere nata figliuola....</p>
            <p>- Signor zio! Ripeteva Genoveffa coi denti stretti e le guance
                                        color pavonazzo.</p>
            <p>- E s'ella è un brutto mostro, chi ne ha colpa se non voi che
                                        l'avete fatta?</p>
            <p>Codesto era troppo! Genoveffa parve sul punto di schiattar dalla
                                        bile nel suo giaco di basino.</p>
            <p>- Oh sapete che mi avete fradicia!... Questa è mia casa.</p>
            <p>- Casa di vostro marito.</p>
            <p>- Questa è la mia stanza....</p>
            <p>- È la stanza d'un animale.</p>
            <p>- Fuori, fuori!... La vada fuori, o mi metto a gridare
                                        accorr'uomo.</p>
            <p>- Vado, vado, ma giuraddio!... To', avrei gusto d'essere
                                        solamente per mezz'ora tuo padre o tuo marito, maligna
                                        megera che tu sei, per poterti dare una lezione a modo
                                        mio.</p>
            <p>E girato vivamente sui talloni, uscì bestemmiando come un turco,
                                        mentre la signora Genoveffa gli scaraventava dietro
                                        improperii come una trecca.</p>
            <p>Queste erano state la calma e la prudenza dello zio Gerolamo!</p>
            <p>Uscendo questi impetuosamente di casa i Varada, si rintoppava
                                        naso a naso collo speziale, cui la curiosità aveva finito
                                        per trarre a forza fin sull'uscio di quella casa.</p>
            <p>La faccia concitata dello zio Gerolamo e gli scoppi di voce onde
                                        la signora Genoveffa dall'interno dell'alloggio perseguitava
                                        il fuggente, dicevano abbastanza qual vivace scena avesse
                                        dovuto aver luogo.</p>
            <p>- Che cosa è stato! Chiese Domenico sollecito allo zio
                                        Gerolamo.</p>
            <p>- Eh! andate al diavolo anche voi! rispose questi, che agitava il
                                        suo nodoso bastone, come guerriero che brandisce la
                                        spada.</p>
            <p>Lo speziale non credette prudente insister dell'altro con
                                        quell'energumeno; ma lasciatolo passare, sgusciò pianamente
                                        nella casa.</p>
            <p>Dall'alto della scala il giaco bianco della signora Genoveffa si
                                        agitava in una mimica che pareva convulsa, accompagnando il
                                        tempestare delle più violente ingiurie che sappia trovar
                                        collera di donna.</p>
            <p>- O mio Dio! esclamò coll'aria d'uno sgomento interessato
                                        quell'impostore d'uno speziale. Che cosa le è capitato,
                                        signora Genoveffa? Si calmi per carità!</p>
            <p>La moglie del sor Giacomo contò a suo modo la cosa: e il suo modo
                                        non era quello di una scrupolosa esattezza storica. Dal
                                        racconto della donna sdegnata si deduceva colla chiarezza
                                        d'una dimostrazione matematica, che quel tanghero malcreato
                                        d'un Gerolamo aveva tutti i torti, e che essa aveva dovuto
                                        uscire a forza della sua dolcezza d'agnellino, per ribattere
                                        le impertinenze di quel prepotente.</p>
            <p>Domenico Tartini, come era da supporsi, diede tutte le ragioni
                                        alla signora Genoveffa; e poi con quel suo fare da volpone,
                                        che sembrava una semplicità o una franchezza, disse che
                                        quella richiesta cui Gerolamo era venuto a fare era stata
                                        complottata col parroco, il quale pareva a lui, Domenico, si
                                        piacesse un po' troppo di ficcare il naso negli affari della
                                        gente e nel seno delle famiglie. E qui, la signora Genoveffa
                                        a interrogarlo, a sollecitarlo perchè dicesse quel che
                                        sapeva, e che il furbo speziale aveva una matta voglia di
                                        dire. Ben conosceva egli di non esser troppo nelle buone
                                        grazie del parroco, e pensava che a mettere screzio fra don
                                        Pasquale e la famiglia d'Enrichetta, egli pel suo covato
                                        progetto di matrimonio non avrebbe potuto che averne
                                        giovamento. Disse dunque tutto quel che sapeva, e più
                                        ancora. L'acume della signora Genoveffa allora credette aver
                                        capito tutto. Ella fu chiara come quella vipera scaldatasi
                                        in seno di Giovanna - fu la sua espressione - fosse andata
                                        dal parroco a far mille false ed ingiuste lagnanze, a
                                        calunniare infamemente i suoi genitori; e il parroco avesse
                                        messo su quel villanzone dello zio Gerolamo a venire da lei
                                        a fare di quelle scene, che gli era un orrore da destar
                                        raccapriccio.</p>
            <p>La bizza della brava donna era elevata all'ultima potenza di un
                                        parossismo che assolutamente richiedeva uno sfogo. E contro
                                        chi poteva aver luogo questo sfogo, se non contro la prima e
                                        la peggiore colpevole, la quale si trovava giusto lì sotto
                                        mano a tiro della collera della signora Genoveffa?</p>
            <p>Le stanze della casa rimbombarono tutte della stentorea voce, con
                                        cui la fiera donna chiamò la rea <foreign xml:lang="la">ad
                                                audendium verbum</foreign>.</p>
            <p>- Giovanna! Giovanna!</p>
            <p>Lo speziale era troppo furbo per non capire che quello era il
                                        momento di tirar via e lasciare a fronte madre e figliuola.
                                        Guizzò fuor di casa come vi era entrato, e tornò a
                                        rintanarsi nella sua farmacia, dove ci aveva dei veleni
                                        molto più innocenti dell'azione ch'egli aveva allor allora
                                        commessa.</p>
            <p>La zoppa comparve innanzi alla madre già tutta tremante, come vi
                                        potete pensare.</p>
            <p>Genoveffa le fu coi pugni sotto il naso per primo saluto.</p>
            <p>- Che cosa sei tu andata a dire al parroco, brutto mostro?</p>
            <p>- Io?... nulla.... Sono andata a confessarmi.</p>
            <p>- Ah sì? Confessarti! Impostorona, falsa come l'anima di Giuda;
                                        non ti basta essere la nostra vergogna, non ti basta esserci
                                        una spina continua negli occhi, farci amara la vita colla
                                        tua presenza? Bisogna ancora che tu vada a sparger calunnie
                                        sul nostro conto!... Accusare, ed accusare falsamente i
                                        proprii genitori, oh! la è la più nefanda azione che possa
                                        commettere un figliuolo.</p>
            <p>L'enormezza dell'accusa potè dar tanta forza a quell'innocente da
                                        superare il suo spavento e la sua emozione, e trovar tanta
                                        voce da esclamare:</p>
            <p>- Non è vero! Ti giuro, mamma, nel nome di Dio, che non è
                                        vero...</p>
            <p>Ma la madre con più inviperito scoppio di voce:</p>
            <p>- Silenzio, bugiarda sfacciata, spergiura!... Ben lo sapevo che
                                        tu eri capace.... Te l'ho detto: guai se ti colgo!... Ora ne
                                        ho le prove, e l'hai da fare con me.</p>
            <p>Giovanna tentò pronunziare ancora alcuna parola; la crudele madre
                                        si abbandonò siffattamente all'eccesso dell'ira da
                                        percuoterla.</p>
            <p>L'infelice fanciulla quello schiaffo non lo sentì sulla pallida
                                        guancia, ma lo sentì nel cuore come una mazzata. Vide venire
                                        tutto scuro intorno a sè, fece ad abbrancarsi a qualche cosa
                                        per non cadere, sentendosi mancare le gambe di sotto, ma non
                                        potendo a nulla appigliarsi, strammazzò lunga e distesa per
                                        terra.</p>
            <p>Accorsero Enrichetta e Gertrude. La sventurata fu portata sul suo
                                        letto, dove stette alcuni giorni facendo temere una grave
                                        malattia. Nè il padre nè la madre furono mai a vederla. Il
                                        sor Giacomo, informato dalla moglie, aveva condannato la
                                        colpevole figliuola a star priva della vista dei genitori,
                                        chiusa in arresto nella propria camera. Enrichetta guizzava
                                        qualche volta in questa povera stanzuccia a vedere ed
                                        abbracciare la sorella. Le recava così un poco di luce, per
                                        così dire, col suo sorriso, un po' di caldo colle sue
                                        carezze. Nella sua solitudine la povera sciancata lavorava e
                                        piangeva, ed accusava sè stessa per iscusare altrui.</p>
            <p>Di andarsi a confessare, di andare a messa da sola, Giovanna fu
                                        proibita per sempre in avvenire. Dallo zio Gerolamo fu
                                        prescritto che nè l'una, nè l'altra delle due sorelle non
                                        mettessero i piedi mai più; e questo bel successo ebbe
                                        l'intervento pietoso del buon parroco per recare alcun
                                        sollievo a quella infelice creatura.</p>
            <p>Povera Giovanna! Chi le avesse detto che il suo dolore, quando
                                        piangeva desolatamente da sola nella sua camera, sarebbe
                                        stato superato di assai da altri dolori che l'aspettavano,
                                        avrebbe sembrato a lei medesima che dicesse una cosa
                                        impossibile, eppure doveva esser così.</p>
         </div>
         <div xml:id="IT010014" type="chapter" n="14">
            <head>XIV.</head>
            <p>Erano alcuni giorni passati. Lo zio Gerolamo, senza sapere
                                        precisamente la parte che nella nuova disgrazia di Giovanna
                                        aveva avuta lo speziale, s'era sentita accrescere in cuore
                                        l'antipatia che quest'ultimo gl'ispirava, e se a tale
                                        antipatia non dava aperta manifestazione, come il suo
                                        carattere avrebbe voluto, gli era soltanto in considerazione
                                        del dispiacere che sapeva ne avrebbe provato il suo buon
                                        amico Gaudenzio, quando col figliuolo di quest'esso egli
                                        fosse venuto a palese rottura. Imperocchè a dispetto della
                                        enorme differenza di carattere e di cuore che passava fra
                                        loro, a dispetto anche dei torti che lo speziale aveva verso
                                        di lui, il buon notaio amava tuttavia immensamente suo
                                        figlio, e, mercè una di quelle paterne illusioni che pei
                                        genitori è una felicità lo avere, egli continuava a credere
                                        alla bontà dell'indole, alla bontà dell'animo, così
                                        fermamente come credeva alla superiorità del talento del suo
                                        Domenico.</p>
            <p>Questi, a cui giovava la stima universale onde godeva suo padre,
                                        faceva tanto che bastasse per non aver in pubblico la nota
                                        di cattivo figliuolo; e del resto sfruttava molto bene colla
                                        sua furberia, nelle sue brighe, la considerazione del nome
                                        paterno.</p>
            <p>Accorto come vi dico ch'egli è, figuratevi se lo speziale non si
                                        è avvisto di qual natura fosse il sentimento che l'amico di
                                        suo padre aveva per lui! Ma siccome romperla con esso non
                                        gli presentava pel momento alcun vantaggio, ed era sua
                                        massima non farsi dei nemici dichiarati che per inevitabile
                                        necessità, egli dissimulava molto bene, ed appariva agli
                                        occhi della gente in assai buoni termini col signor Gerolamo
                                        Porretta.</p>
            <p>Osservatore di tutto e di tutti, Domenico aveva creduto notare
                                        nei fatti di Gerolamo alcuna cosa che affatto non
                                        s'accordava con quanto egli aveva detto delle cose sue, una
                                        piccola ombra di mistero che avvolgeva le presenti di lui
                                        condizioni. Gerolamo non aveva mai voluto contare
                                        divisatamente le sue avventure del tempo in cui era stato
                                        all'estero; e si era sempre attenuto a quella sommaria
                                        esposizione che abbiamo udita anche noi, cui egli
                                        conchiudeva sempre coll'affermazione di aver messo in salvo
                                        appena una tenue rendita onde non mancar di pane pel fine
                                        de' suoi giorni; ma quale fosse questa rendita, su che
                                        capitali o possedimenti fondata, non bisognava nemmeno
                                        cercar di sapere, perchè Gerolamo ne taceva sempre, ed a
                                        qualche meno discreta domanda in proposito, rispondeva di
                                        guisa da levar la voglia di continuare.</p>
            <p>Oltre ciò, questo bizzarro vecchio, pungente come un istrice a
                                        chi lo accostava, era di una generosa beneficenza, la quale,
                                        benchè egli si nascondesse accuratamente per farla, non
                                        tardò tuttavia ad essere in parte conosciuta. Lo speziale
                                        dalle sole larghezze che vennero a sua cognizione argomentò
                                        che quella certa rendita non doveva poi essere tanto tenue,
                                        e che quindi, nell'affermare così ripetutamente la sua
                                        povertà, Gerolamo non era del tutto sincero.</p>
            <p>Bastava più del bisogno codesto per istimolare nello speziale la
                                        innata curiosità, che in quest'occasione dava la mano
                                        all'interesse, stante il suo carezzato progetto di
                                        matrimonio colla figliuola del sor Giacomo. Ma quali mezzi
                                        aveva egli per venire a capo di scoprir qualche cosa?
                                        Nessuno; e questo gli accresceva ancora il matto
                                        solletico.</p>
            <p>Una sera il barocciaio Barbetta, che faceva da procaccio della
                                        posta fra il villaggio e la città vicina, aveva recato il
                                        plico delle lettere al sor Domenico, che aveva unito alla
                                        farmacia l'uffizio postale; mentre il farmacista
                                        dissuggellava il plico, Barbetta stava aspettando, per
                                        prendere di poi, se ce n'era, le lettere di coloro che
                                        abitavano nella campagna, ai quali egli era solito recarle a
                                        casa per guadagnarsi qualche soldo in capo all'anno.</p>
            <p>In quella, ecco sopraggiungere Gerolamo, che tornava da una delle
                                        sue abituali passeggiate, in cui andava vuotando la sua
                                        borsa nei tugurii dei poveri.</p>
            <p>- Che fai tu costi, buona lana? Disse egli a Barbetta, che lo
                                        salutava con un rispetto misurato alla buona mancia, ch'e'
                                        ne soleva ricevere ogni qual volta lo conduceva alla
                                        stazione della ferrovia, andata e ritorno.</p>
            <p>- Ho portato il plico della Posta ed aspetto le lettere del
                                        territorio.</p>
            <p>- Ah ah! sai tu se ci sieno lettere per me? Barbetta si strinse
                                        nelle spalle.</p>
            <p>- Il sor Domenico rompe il pacchetto soltanto in questo
                                        momento.</p>
            <p>Gerolamo entrò nella farmacia.</p>
            <p>Lo speziale stava giusto esaminando con molta attenzione una
                                        lettera largamente ripiegata, sulla bustina della quale,
                                        sotto l'indirizzo dalla parte anteriore e sulla linguetta
                                        dov'era appiccicata l'ostia dalla parte posteriore, si
                                        vedeva impresso un bollo con inchiostro azzurro.</p>
            <p>- Ci è qualche cosa per me? Domandò Gerolamo.</p>
            <p>Domenico ebbe un lieve sussulto come persona sorpresa.</p>
            <p>- Precisamente: ripos'egli poi tosto, senza il menomo impaccio.
                                        Questo plico è diretto a lei; signor Gerolamo Porretta;
                                        viene da Torino, e ci ha su il bollo del Banco di sconto e
                                        sete.</p>
            <p>- Ah sì? Disse bruscamente Gerolamo, e, presa vivamente la
                                        lettera di mano allo speziale, uscì fuor della bottega, dove
                                        si mise a leggerla tosto.</p>
            <p>Il farmacista si recò a continuar la sua bisogna presso l'uscio,
                                        e mentre veniva via facendo lo spoglio delle lettere, andava
                                        pur di sottecchi guardando che impressioni si dipingessero
                                        sul volto dello zio d'Enrichetta, nel leggere la ricevuta
                                        lettera. Ma Gerolamo non mostrò che la massima
                                        indifferenza.</p>
            <p>- Barbetta, diss'egli però, quando ebbe finito di legere,
                                        ripiegata la carta e rimessala nella busta; domani mattina
                                        terrai pronto il baroccio per tempo, che io possa giungere a
                                        C. pel passaggio del primo treno.</p>
            <p>- Va a Torino? Domandò lo speziale, alzando il naso dalle lettera
                                        che faceva scorrere tra le mani.</p>
            <p>- Vado dove mi pare e piace: rispose rozzamente Gerolamo; poi
                                        continuando a parlare a Barbetta: - E secondo il solito, mi
                                        aspetterai pure pel convoglio della sera, che tornerò a
                                        casa.</p>
            <p>- Sì, signore.</p>
            <p>Domenico Tartini pensò lungamente e profondamente; e il
                                        domattina, quando Gerolamo fu partito, il bravo speziale
                                        pose in atto una presa risoluzione.</p>
            <p>Si recò dalla signora Genoveffa, e confidenzialmente le comunicò
                                        i sospetti che gli erano nati intorno a quel misantropo di
                                        zio, che, vivendo da povero, largheggiava in elemosine da
                                        ricco, che riceveva lettere da uno dei principali
                                        stabilimenti di credito di Torino, e faceva in seguito ad
                                        esse viaggi solleciti e misteriosi; imperocchè il farmacista
                                        aveva osservato che le altre giterelle di Gerolamo erano
                                        avvenute eziandio dopo l'arrivo di una lettera simile o
                                        press'a poco.</p>
            <p>La signora Genoveffa cadde dalle nuvole; ebbe una paura maledetta
                                        di dover pentirsi d'aver trattato così senza riguardi lo
                                        zio, e parendole troppo grave la cosa per indugiare a
                                        provvedere, mandò issofatto Gertrude alla casa comunale a
                                        chiamare in tutta fretta il sor Giacomo.</p>
            <p>A tale appello il signor Varada piantò sulla sua scrivania le
                                        carte, la berretta, gli occhiali e la mezza manica di tale
                                        nera che portava al braccio destro; e corse sgomento co'
                                        suoi passetti accelerati</p>
            <p>I due coniugi tennero un consiglio di guerra coll'intervento
                                        dello speziale, a cui fecero l'onore di ammetterlo terzo fra
                                        cotanto senno. I dubbi di Domenico e lo spavento di
                                        Genoveffa divennero sull'istante lo spavento e i dubbi del
                                        sor Giacomo. Ma <foreign xml:lang="la">quid
                                                agendum</foreign>? Chiarirsi prima di tutto del
                                        valore delle induzioni dello speziale, e muovere intanto
                                        qualche passo per preparare una riconciliazione collo zio.
                                        Fu il parere del presidente, la signora Genoveffa,
                                        validamente appoggiato dal farmacista, accettato senza
                                        contrasto dal sor Giacomo, il meno ricco di idee. Succedeva
                                        una quistione ancora più difficile. Come scoprire la ragna?
                                        Genoveffa ne disse una, lo speziale ne disse un'altra, sor
                                        Giacomo non disse nulla.</p>
            <p>Domenico ebbe la gloria di mettere innanzi una idea pratica.</p>
            <p>- Bisogna aspettare che una circostanza simile si rinnovi; allora
                                        si manda dietro al sor Gerolamo un uomo fidato, che sappia
                                        spiarne i passi e riferirci dove andò e tutto quel che fece
                                        a puntino.</p>
            <p>- Bravo! Esclamò la signora Genoveffa con entusiasmo.</p>
            <p>- È <emph rend="italic">costante</emph> che questo è il modo
                                        migliore: sussurrò il sor Giacomo colla sua voce
                                        sottile.</p>
            <p>- Ma dove trovar questo tale? Domandò madama Varada, che lanciava
                                        intanto un'occhiata adulatrice allo speziale, come per
                                        invitarlo a trovar egli la persona <foreign xml:lang="la">ad
                                                hoc</foreign>, oppure ad assumersi egli stesso il
                                        dilicato ufficio.</p>
            <p>Domenico si grattava dietro l'orecchio; Giacomo saltò in mezzo
                                        tutto raggiante, felice d'aver egli una proposta da
                                        fare.</p>
            <p>- L'ho io l'uomo che ci vuole: Fusella, l'inserviente comunale...
                                        È furbo come la malizia, e per un po' di denaro andrebbe a
                                        tirar la coda al diavolo... È un ubbriacone è vero, e
                                        bastona sua moglie... ma questo non ci ha che fare... Come
                                        mio subordinato, ci terrà a far le cose pulito per
                                        contentarmi, e comandandogli di non bere... e soprattutto
                                        non pagandolo che dopo, è possibile averne ciò che si
                                        vuole.</p>
            <p>Il sor Giacomo ebbe la soddisfazione di vedere accolta la sua
                                        proposta. Determinarono adunque: 1.º per mezzo delle
                                        nipotine - chè quello fu giudicato il mezzo migliore - si
                                        comincierebbe ad avviare qualche riavvicinamento collo zio
                                        sdegnato, dentro lo spinoso riccio delle cui maniere ci
                                        poteva essere una buona castagna di eredità; 2.º Domenico
                                        avrebbe invigilato attentamente per saper subito quando
                                        Gerolamo facesse nuovamente una di codeste sue gite, e tosto
                                        tosto ne li avrebbe avvertiti; il sor Giacomo istruirebbe
                                        Matteo Fusella, e lo farebbe star pronto a compire la sua
                                        missione al primo avviso. Lo speziale fu ringraziato
                                        vivamente; si scambiarono delle forti strette di mano come i
                                        tre al Rutli, e Domenico partì colla dolce lusinga che egli
                                        poteva già dirsi un poco di quella famiglia, e quindi
                                        avrebbe avuto, per mezzo d'Enrichetta, in suo potere il
                                        patrimonio dei Varada, il legato del marchese di
                                        Roccavecchia e l'eredità dello zio - se v'era un'eredità da
                                        beccare.</p>
            <p>Il bravo diplomatico non prevedeva che, quel giorno medesimo, lo
                                        zio Gerolamo sarebbe tornato al villaggio in compagnia di un
                                        nuovo attore nel dramma incominciato, nel qual personaggio
                                        le speranze e le previsioni dello speziale avrebbero
                                        incontrato il più serio ostacolo.</p>
         </div>
         <div xml:id="IT010015" type="chapter" n="15">
            <head>XV.</head>
            <p>Lo zio Gerolamo, come aveva annunciato a Barbetta, col treno
                                        della sera arrivava alla stazione di C., di ritorno dal
                                        luogo a cui si era recato.</p>
            <p>Mentr'egli scendeva dal carrozzone di prima classe, da uno di
                                        terza vicino discendeva pure un giovanotto, il quale
                                        attrasse la sua attenzione; ed era infatti tale da attirar
                                        quella di qualunque. Mostrava dai 20 ai 25 anni, e un paio
                                        di baffi sottili e finissimi di color biondo gli ombreggiava
                                        il labbro superiore. Bionda del pari aveva la capigliatura,
                                        folta, inanellata. Alto e ben preso di statura, aveva nelle
                                        sue maniere un certo garbo nativo misto a dignità, che
                                        riusciva assai bene simpatico. Era una di quelle figure su
                                        cui non può a meno che fermarsi benigno uno sguardo di
                                        donna, la persona all'avvenante: pareva fatto per essere
                                        distinto in ogni dove e in mezzo a chiunque si trovasse. Ora
                                        la sua bellezza era quasi direi ottenebrata da una mestizia
                                        così piena che ben si mostrava lo stampo d'un profondo,
                                        immenso dolore; i suoi bellissimi occhi color del mare non
                                        avevano luce, nè lampi; le labbra scolorate avreste detto
                                        che avevano disimparato per sempre il sorriso. Compagno a
                                        quella mestizia stavagli sulle guancie un pallore quasi
                                        cadaverico, livido sotto le occhiaie, quale avrebbe avuto
                                        chi fosse afflitto da malore poco men che mortale. E
                                        difatti, chi avesse visto quel giovane scender dal
                                        carrozzone, e lo vedesse muovere i primi passi fuori della
                                        stazione, giudicherebbe ch'egli a stento si regge, ed appena
                                        tanta forza gli rimane da camminare. Vestiva panni modesti,
                                        ma pulitissimi, di lutto, e portava in mano un piccolo sacco
                                        da viaggio, che pareva l'unico suo bagaglio.</p>
            <p>Gerolamo sentì di subito un sentimento di simpatia per quel
                                        giovane sconosciuto, che pareva, a così vederlo, essere
                                        stato colpito da qualche grande sciagura e portarla con
                                        assai nobile coraggio; e volentieri gli avrebbe rivolta la
                                        parola ed offertogli i suoi servigi, se avesse saputo in che
                                        modo farlo senza ferire la suscettiva riserbatezza che in
                                        quel giovane appariva molta e tale da esigere ogni
                                        rispetto.</p>
            <p>Quel giovane, su cui tanto s'era fermata l'attenzione del nostro
                                        vecchio amico, da parte sua non aveva badato menomamente a
                                        quest'esso, nè a nessuno, nè a nessuna altra cosa di quanto
                                        si vedeva e si trovava dintorno.</p>
            <p>Uscito della stazione, si appoggiò alla parete un istante come
                                        uomo affaticato che vuol riprender lena, quindi drizzò la
                                        persona, scosse la testa, e guardò intorno a sè coll'aria
                                        investigativa di chi non conosce i luoghi e deve cercare per
                                        essi la sua strada.</p>
            <p>In quella il barrocciaio, che stava aspettando lo zio Gerolamo,
                                        accostandosi riverente a quest'esso, lo salutava chiamandolo
                                        per nome.</p>
            <p>- Eccomi qua ai suoi ordini, signor Porretta.</p>
            <p>Questo nome parve fare alcuna impressione sul giovane
                                        sconosciuto. Valse i suoi occhi verso Gerolamo e lo guardò
                                        attentamente.</p>
            <p>Gerolamo rispondeva al barrocciaio:</p>
            <p>- Va bene, ma io di tutto il giorno colaggiù non ho potuto fare
                                        che un boccon di colazione, e mi sento bisogno di pranzare.
                                        Conducimi all'albergo del <emph rend="italic">Braccio
                                                d'oro</emph>. Darai ancora una manciata di fieno al
                                        tuo mulo, berrai una volta anche tu, e quando io abbia
                                        pranzato, partiremo per ***.</p>
            <p>E nominò il villaggio, teatro delle nostre scene.</p>
            <p>Il giovane, che pareva esitare in una sua risoluzione, ad udir
                                        nominato questo villaggio, si decise; s'accostò con nobil
                                        mossa a Gerolamo, e salutandolo molto garbatamente, gli
                                        disse in dialetto del paese, ma con lieve accento
                                        forestiero:</p>
            <p>- Scusi, vorrebb'ella farmi la gentilezza di mostrarmi quale sia
                                        la strada per ***?</p>
            <p>- Ella deve andare colà?</p>
            <p>Il giovane chinò la testa in segno affermativo.</p>
            <p>- Farò di meglio che insegnargliene la strada: continuò Gerolamo.
                                        Sono ancor io diretto a quel paese. In dieci minuti pranzo e
                                        parto. Se vuole aver la compiacenza d'aspettarmi, le offro
                                        un posto nel barroccio del procaccino che ho impegnato a mio
                                        servizio per questa gita.</p>
            <p>Quel burbero d'un Gerolamo riconobbe fra sè medesimo, e non senza
                                        meraviglia, che a quello sconosciuto parlava con più
                                        gentilezza di quanta fosse solito ad usare con chicchessia;
                                        e di ciò non sapeva egli stesso darsene una ragione.</p>
            <p>Il giovane sembrava perplesso, teneva gli occhi bassi, e non dava
                                        risposta.</p>
            <p>Gerolamo, guardandolo da vicino nel viso, credette vedergli
                                        scolpite le traccie non solo d'un dolore, ma degli stenti -
                                        forse d'una dissimulata miseria.</p>
            <p>- Anzi, soggiunse tornando alla sua ruvida vivacità abituale,
                                        s'ella volesse farmi compagnia anche a tavola, per non
                                        annoiarsi aspettando, le offro volentieri...</p>
            <p>Non terminò nemmanco la frase, perchè il giovane alzò vivamente
                                        il capo come cavallo che s'inalbera, e piantò in volto al
                                        suo interlocutore uno sguardo pieno di orgoglio offeso,
                                        mentre un lievissimo rossore glie ne veniva alle smunte
                                        guancie.</p>
            <p>Però fu sollecito lo sconosciuto a dominare quello che pareva in
                                        lui un subito adombrarsi di suscettività soverchia, e
                                        raumiliatosi tosto nell'aspetto, rispose mitemente:</p>
            <p>- La ringrazio... Non posso accettare... Non domando altro se non
                                        che la mi additi la strada.</p>
            <p>- Va bene: riprese Gerolamo. La strada è quella...</p>
            <p>E gliene diede tutte le occorrenti informazioni, per non
                                        fuorviarsi lungo la medesima sino alla meta.</p>
            <p>Il giovine ringraziò, salutò collo stesso garbo con cui s'era
                                        accostato, e s'allontanò col suo sacco sotto il braccio per
                                        la strada indicatagli.</p>
            <p>Gerolamo lo seguitò collo sguardo per un poco.</p>
            <p>- Quell'individuo lì ha qualche cosa... un non so che.. dei
                                        modi... un'aria... Non saprei dirne la ragione ma
                                        m'interessa.</p>
            <p>Montò sul barroccio, e si fece condurre all'osteria, dove,
                                        fattosi recare in fretta in fretta qualche vivanda, si pose
                                        a tavola a saziar l'appetito; ma intanto, e per la strada e
                                        mangiando, il suo pensiero non si sapeva spiccare da quel
                                        giovane in apparenza infelice, e pur sì nobilmente
                                        superbo.</p>
            <p>Ad un tratto lasciò andar sul desco il coltello che teneva nella
                                        mano destra, e colla palma si picchiò la fronte come fa chi
                                        ha la mente illuminata ad un tratto dalla rivelazione
                                        d'un'idea.</p>
            <p>- Cospetto! Esclamò egli fra sè. Vestito a lutto, triste, con un
                                        povero bagaglio, diretto a ***! Gli è di certo Pierino, il
                                        figliuolo di Antonio Maria... Ed io, bestia, non ci ho
                                        pensato!</p>
            <p>S'affrettò a trangugiare quello che gli era stato ammanito, ci
                                        bevette su in un fiato un bicchierone di vino, strapazzò il
                                        garzone che non gli portava il conto abbastanza sollecito,
                                        pagò senza ribatter parola sui prezzi, in due salti fu nel
                                        cortile; poi nel barroccio, e disse a Barbetta, che alle
                                        grida di lui era salito in furia a cassetta:</p>
            <p>- Fa correre quel tuo vecchio mulo più che puoi; e più presto
                                        raggiungeremo quel giovane che s'è avviato per dianzi, più
                                        grossa avrai la mancia.</p>
            <p>Il barrocciaio, stimolato dal vino che aveva bevuto e più ancora
                                        da queste parole, si diede a frustare il mulo con una
                                        severità che non aveva mai avuto, e la bestia stupita,
                                        sparato un paio di calci per protestare contro l'inusata
                                        barbarie, levò il trotto, che la frusta di Barbetta
                                        s'incaricò di fargli mantenere.</p>
            <p>Ma non ebbero a correre un gran tratto. Oltre un miglio appena,
                                        apparve loro il giovane disteso sull'orlo del fosso, come
                                        se, non reggendogli più le forze, fosse caduto o si fosse
                                        buttato là a giacere finchè glie ne ritornasse la lena.</p>
            <p>Gerolamo fece di subito fermare il barroccio. Saltò giù e corse
                                        dal giovane, il cui occhio semispento era quello d'un uomo
                                        presso a svenire.</p>
            <p>- Voi vi sentite male, giovinotto? Disse con molto affetto
                                        Gerolamo, passando una mano sotto l'ascella del giacente per
                                        aiutarlo a sollevarsi.</p>
            <p>Il giovane gli volse uno sguardo riconoscente, e balbettò con
                                        quel poco di fiato che gli rimaneva:</p>
            <p>- Sono stanco, sono debole.... Mi sento il petto oppresso.</p>
            <p>Porretta prese il polso del giovane, che s'era messo a
                                        sedere.</p>
            <p>- Eh diavolo! Avete una febbre da cavallo.... Io non sono medico,
                                        ma me ne intendo quanto un medico, il che non è un
                                        miracolo... Ora poi non mi farete più l'affronto di
                                        rifiutare il posto che vi offro in quella macchina
                                        scellerata a molle tutt'altro che inglesi.</p>
            <p>Il giovane sorse in piedi aiutato da Gerolamo e dal barrocciaio,
                                        che era venuto anch'egli in soccorso, e sorretto ai due lati
                                        andò verso il barroccio, e vi salì sopra.</p>
            <p>- La ringrazio, diss'egli con nobile semplicità a Gerolamo.</p>
            <p>- Il fistolo che ci colga! Esclamò il vecchio burbero tornando a
                                        tutta la bizzarria del suo umore. C'è veramente un gran che
                                        da ringraziarmi. Avreste dovuto accettare subito alla prima
                                        offerta che ve ne ho fatta.... Ecco ciò che avreste
                                        dovuto.... Tu, Barbetta, ora vai pure pianino: non c'è più
                                        bisogno alcuno di correre, e il tuo maledetto legno farebbe
                                        saltar le budella anche ad uno fasciato e stretto come un
                                        salame. Va di passo, e ci guadagnerà il tuo mulo, ed anche
                                        noi.</p>
            <p>La raccomandazione era troppo consentanea alle abitudini di
                                        Barbetta e del suo mulo, perchè fosse menomamente
                                        trasgredita. Il barroccio si pose a camminare con una
                                        solenne lentezza, che non si smentì mai sino alla fine.</p>
            <p>I due compagni di viaggio tacquero per un istante. Il giovane
                                        stava accasciato dal male, scosso di quando in quando dai
                                        brividi della febbre: Gerolamo pareva meditar seco stesso;
                                        la sua faccia piena di rughe manifestava col succedersi
                                        delle espressioni la varietà dei sentimenti che gli si
                                        scambiavano nell'animo.</p>
            <p>Ad un tratto il vecchio ruppe il silenzio a suo modo con una
                                        brusca uscita, che pareva uno scoppio di collera o poco
                                        meno.</p>
            <p>- Due che vanno di compagnia, devono sapere l'un dell'altro chi
                                        sia.... almeno io la penso così. Se Ella è pratica di questi
                                        paesi, deve aver udito far menzione della famiglia Porretta,
                                        antichi fattori di padre in figlio della nobil casa dei
                                        marchesi Roccavecchia. Io sono l'ultimo di quel nome, e non
                                        ho più voluto essere al servizio d'altri che mio. Mi chiamo
                                        Gerolamo Porretta, ho corso il mondo, ho fatto ogni razza di
                                        mestieri.... onesti, e sono venuto a deporre le mie quattro
                                        ossa nella terra dove sono nato e dove ho mosso i primi
                                        passi.... Ecco!</p>
            <p>Il giovane parve esitare un momento su ciò che avesse da dire o
                                        da fare; volse i suoi occhi abbattuti verso la rozza ma
                                        franca fisionomia del suo compagno, e parve dall'espressione
                                        di essa pigliar animo a parlare. Aprì le labbra, ma Gerolamo
                                        lo interruppe:</p>
            <p>- Un momento! Voi non avete ragione, nè desiderio alcuno di
                                        nascondermi l'esser vostro?</p>
            <p>- No... Tanto meno ora che conosco chi siete.</p>
            <p>- Va bene. Allora lasciatemi il gusto di indovinare. Scommetterei
                                        che voi siete Pierino, il figliuolo di Antonio Maria
                                        Varada.</p>
            <p>Negli occhi di quel giovane brillò un riflesso di luce come
                                        quello d'un raggio ripercosso da una lagrima.</p>
            <p>- Sì, son quel desso....</p>
            <p>Gerolamo non gli lasciò aggiungere altre parole; gli prese
                                        tuttedue le mani fra le sue, gliele strinse forte, e con
                                        emozione dissimulata nella sua bruschezza d'accento
                                        soggiunse:</p>
            <p>- Bene, benissimo... Non aggiungete altro. So tutto. Siamo ancora
                                        quasi parenti. Mia nipote ha sposato vostro cugino Giacomo.
                                        Da vostro padre dovete aver inteso alcune volte far cenno di
                                        me. Io mi ricordo avervi visto non più alto di un sommesso.
                                        Quando son partito, che età avevate? Due o tre anni tutt'al
                                        più.</p>
            <p>- Avevo tre anni... Sì, mio padre mi ha parlato soventi volte di
                                        lei, che amava e stimava moltissimo.</p>
            <p>- Eravamo amici e compagni di scuola. Anzi ce la dicevamo insieme
                                        abbastanza bene, al contrario di ciò che accade, e fu sempre
                                        così, con quel meschino animale di Giacomo.... Basta! non
                                        parliamo di ciò.... Voglio concludere che io non sono un
                                        estraneo per voi, e che se mai adesso e poi posso aiutarvi
                                        in qualche cosa, eccomi qua.</p>
            <p>- Grazie, mormorò Pierino, colla voce che pel malore e per la
                                        commozione gli tremava. Non ho bisogno di nulla.</p>
            <p>Stettero in silenzio ambedue. Gerolamo borbottava fra i denti non
                                        so che cosa; Pierino lottava contro la febbre che lo
                                        possedeva.</p>
            <p>Quando furono al principio della salita, Barbetta saltò giù per
                                        alleggerire il peso alla bestia, e Gerolamo ne imitò
                                        l'esempio; il giovane volle far così ancor egli, ma il suo
                                        compagno ne lo trattenne. - State lì, che diamine! Vedete
                                        bene che non vi potreste reggere in piedi.</p>
            <p>Pierino si lasciò andare sul poco soffice banco ove sedeva.</p>
            <p>Calava la sera; una tepida sera del mese di giugno, illuminata
                                        dal sanguigno chiarore dell'occaso. Innanzi agli occhi dei
                                        viaggiatori danzavano per l'aria vertiginosamente in frotte
                                        i moscerini. Dall'alto d'un poggio vicino veniva giù lenta e
                                        grave la voce d'un villano, che lavorava la terra cantando
                                        una di quelle meste e monotone canzoni delle nostre
                                        montagne. Il mulo camminava più lento che mai, scuotendo di
                                        quando in quando i campanelli del suo collare. Gerolamo, con
                                        una mano appoggiata all'usciolo del baroccio, veniva accosto
                                        al giovane, e lo guardava di quando in quando.</p>
            <p>Ad un punto ruppe il silenzio.</p>
            <p>- Dove fate voi conto di pigliare alloggio? gli domandò
                                        bruscamente.</p>
            <p>Pierino volse verso l'interrogatore la sua faccia scialba e
                                        rispose con un po' di quella dignità orgogliosa che aveva
                                        già mostrato alle prime parole direttegli da Gerolamo alla
                                        stazione della ferrovia:</p>
            <p>- Ho una casa.</p>
            <p>Gerolamo chinò alquanto la testa; le rughe del suo volto
                                        s'incresparono, per così dire, e la sua fisionomia prese
                                        quell'aspetto che aveva quando ciò che gli era detto non gli
                                        andava a grado.</p>
            <p>S'egli avesse formulato a voce il suo pensiero, avreste udito
                                        queste parole a press'a poco:</p>
            <p>- Ecco lì!.. Allevato da ricco, colle abitudini da ricco, come se
                                        la ricchezza non avesse da mancar mai... Parla di sua
                                        casa... parlerebbe de' suoi redditi se gli si desse
                                        occasione.... L'offerta d'un soccorso la riceve come un
                                        oltraggio.... e forse non ha nè energia, nè talenti da
                                        bastare a sè stesso ed alla madre!</p>
            <p>Alzò gli occhi e li piantò in volto al giovane. Il dolore fisico
                                        ed anco - e forse più - il morale avevano impresso e
                                        lasciatovi uno stampo così profondo, che di botto, al
                                        vederlo, tornò a sorgere in tutta la sua forza la
                                        compassione nel cuore del ruvido vecchio.</p>
            <p>- La vostra casa! Esclamò egli. Ma, poverino, non ne avete più.
                                        Essa vi è chiusa per ordine di giustizia, ed appartiene ai
                                        vostri creditori, che se la disputeranno a colpi di lite....
                                        di cui voi pagherete le spese.</p>
            <p>I lineamenti patiti del giovane si contrassero, come avviene a
                                        quel ferito di cui una mano poco delicata urti la piaga.</p>
            <p>- Avete ragione; diss'egli. Non ho più nulla al mondo.... che il
                                        mio dolore.... Andrò da' miei parenti.</p>
            <p>- Ah sì i vostri parenti? Domandò Gerolamo con una ironia mal
                                        dissimulata; e tacque per un momento.</p>
            <p>- Ne avete ancora molti di parenti in questo villaggio?</p>
            <p>Pierino scosse il capo in segno negativo, e poi si dispose a
                                        rispondere a voce; ma siccome il respiro gli era grave e la
                                        parola faticosa, Gerolamo, senza lasciargliene il tempo,
                                        continuò egli stesso:</p>
            <p>- Sì, sì, sono una bestia.... So bene che non vi ci resta che la
                                        famiglia di vostro cugino Giacomo.... Uhm!... Andate dunque
                                        lì.... Certo dovete andar lì.... Uhm! uhm!</p>
            <p>Tacque di nuovo per un istante. Gli occhi di Pierino, collo
                                        sguardo incerto e vago d'uomo travagliato dalla febbre,
                                        stavano fissi sulle alte cime fronzute dei castagni indorati
                                        ancora, sopra il colle, dal riflesso della luce rossa del
                                        tramonto. Il suo dolore aveva preso la tinta d'una profonda
                                        mestizia. Certo ancor egli riconosceva que' luoghi che aveva
                                        abbandonati fanciullo e non aveva rivisti più, pei quali era
                                        corso così lietamente giuocando, ed a cui come diverso egli
                                        ora ritornava sotto i colpi d'una tremenda sciagura!</p>
            <p>Alcune ragazze del villaggio tornando da attinger acqua alla
                                        fresca sorgente del bosco vicino, colle loro pentole di
                                        terra in equilibrio sul capo, dritte e ferme sulle ben
                                        piantate persone, passarono salutando lo zio Gerolamo, e
                                        gettando un lungo sguardo di curiosità e d'interesse su quel
                                        bel giovane dall'aspetto così patito e dolorante. Il piccolo
                                        campanile della cappelletta di S. Rocco, che sta al
                                        principio del villaggio come sentinella avanzata, appariva
                                        già fra le foglie degli alberi allo svolto della strada che
                                        saliva tortuosamente la costa, da lontano si sentiva già
                                        risuonare la grossa campana della parrocchia messa in moto
                                        dal braccio robusto di Fusella.</p>
            <p>Quella vista, quei suoni, quegli accenti, le voci del natio quasi
                                        obliato dialetto produssero nell'animo tormentato del
                                        giovane nuovo intenerimento. Si coprì colle mani gli occhi e
                                        pianse in silenzio.</p>
            <p>Gerolamo riprese a parlare:</p>
            <p>- Voi siete giovanissimo, ma avete girato il mondo, e non mi pare
                                        dobbiate avere l'intelletto affatto ottuso. Dovete adunque
                                        aver imparato dall'esperienza più che agli altri della
                                        vostra età non consentano gli anni. Dovete conoscere gli
                                        uomini, e sapere che chi in una distretta fida nell'aiuto di
                                        essi invece che nel proprio coraggio, nella propria energia,
                                        la sbaglia come chi aspetta per sicura la vincita del
                                        quaterno giuocato al lotto. Avrete avuto campo già di
                                        apprezzare che cosa valgano in generale gli amici. Quando
                                        non vi piantano su due piedi nella disgrazia, non servono
                                        che a seccarvi col senno di poi e con inutili consigli, come
                                        facevano già al tempo di Giobbe que' chiaccheroni che
                                        andavano a fargli tanto di testa sul suo letamaio. Se Giobbe
                                        fosse stato furbo, si sarebbe potuto sbarazzare di essi
                                        senza ritardo col domandar loro denari in imprestito. Il
                                        mondo è sempre tale e quale: e guai a chi casca sul letamaio
                                        di Giobbe! I parenti poi sono degli amici che ci ha dato la
                                        natura, e il più delle volte valgono ancora meno di quelli
                                        che ha acquistati la nostra scelta.... Capite il latino?
                                        Voglio dire che, se voi avete fondato qualche speranza su
                                        vostro cugino, ci tiriate pur su un buon frego, e non che a
                                        soccorsi, non vi aspettiate neppure all'accoglienza la più
                                        cordiale ed entusiastica.</p>
            <p>Pierino volse penosamente il capo verso il suo vecchio compagno
                                        di viaggio, staccando con rincrescimento lo sguardo dalla
                                        vista della campagna.</p>
            <p>- Ah! non è per me, e non per mio avviso ch'io vengo ad implorare
                                        soccorso diss'egli. È per mia madre, e fu dessa a mandarmi.
                                        Un lieve sacrificio del cugino potrebbe conservarci la casa
                                        di questo villaggio, nel quale tutti i miei maggiori sono
                                        nati e dormono l'ultimo sonno, fuori del mio povero padre,
                                        dove nacque anche mia madre e son nato pur io.... Me
                                        d'altronde pungeva il desiderio di rivedere il paese. Partii
                                        sollecito, e forse troppo presto, perchè il malore, che già
                                        mi sentivo fin dal viaggio che ho fatto in tutta fretta per
                                        restituirmi in patria appena ricevuto il fatale annunzio,
                                        malore che speravo di vincere, ora mi pare accresciuto di
                                        tanto da vincer me.</p>
            <p>Si entrava nell'abitato. Barbetta si volse verso Gerolamo:</p>
            <p>- Dove ho da condurre il barroccio?</p>
            <p>- A casa del sor Giacomo: rispose Gerolamo; ma ora aspetta un po'
                                        che aggiusto teco i conti, e poi ti lascio andar con
                                        Dio.</p>
            <p>Trasse di tasca la borsa, e Barbetta tese la mano.</p>
            <p>- Ha visto come ho fatto trottare il mio povero mulo, eh? Disse
                                        il barrocciaio, mentre Gerolamo contava i denari. Sì, che in
                                        un momento abbiamo raggiunto quel giovane, come ella
                                        desiderava!...</p>
            <p>- Sfido io! esclamò Gerolamo. Quel giovane era mezzo morto su per
                                        la strada! Ma non temere tuttavia, avrai la mancia che ti ho
                                        promesso.</p>
            <p>Lo pagò generosamente, salutò Pierino che lo ringraziava, e dopo
                                        che il barroccio riprese il cammino, stette un momento a
                                        guardargli dietro; poi presa una stradicciuola di traverso,
                                        s'avviò lentamente, appoggiandosi al suo bastone, verso la
                                        sua dimora.</p>
            <p>Pochi momenti dopo il barroccio s'arrestava alla porta della casa
                                        del sor Giacomo.</p>
            <p>Al rumore di esso, Enrichetta era la prima a saltar fuori, per
                                        veder chi fosse. Si trovò in faccia a quel giovane alto e
                                        leggiadro, dalle guancie così pallide, dalla fisionomia così
                                        triste, il quale entrava con umile ma dignitoso contegno,
                                        tenendo per mano il suo piccolo bagaglio, mentre già si
                                        allontanava il barroccio di Barbetta. Ella diede addietro
                                        d'un passo; e il suo cuore, senza ch'ella ne sapesse il
                                        perchè, si mise a batterle forte forte.</p>
            <p>Il giovane, all'aspetto di quella splendida bellezza, rimase
                                        sovraccolto, e la sua emozione si manifestò con un lieve
                                        rossore che pur venne a colorire la malaticcia pallidezza
                                        delle sue guancie.</p>
            <p>- Enrichetta! esclamò egli. Tu, certo, se' Enrichetta?</p>
            <p>La ragazza stette ancora un poco infra due; poi arrossì fino alla
                                        fronte essa pure; i suoi occhi lampeggiarono lietamente, e
                                        mandando un gridolino di sorpresa e di gioia, esclamò:</p>
            <p>- Ah! tu se' Pierino?</p>
            <p>E senza indugiare dell'altro, spinta da un subito impeto di
                                        affetto, gli gettò le braccia al collo e gli stampò sulle
                                        guancie due bei baciozzi sonori, che il giovane restituì in
                                        tutta coscienza e con pari vivezza.</p>
            <p>- Finalmente sei qui! Ripigliava la cara e bella ragazza tutta
                                        animata. Oh come sei bravo ad esser venuto!... Ti aspettavo,
                                        sai!... Me lo dicevo quasi tutti i giorni. Pierino verrà,
                                        certo che verrà!... Non avrà dimenticato il suo paese e la
                                        sua piccola amica... Ora non sono più piccola com'ero quando
                                        ci hai lasciati....</p>
            <p>Ed appoggiandosi con amorevole famigliarità alla spalla del
                                        cugino, misurava, ingenuamente civetta, la sua graziosa
                                        personcina alla statura di lui.</p>
            <p>- Ma, continuava, amica lo sono sempre del pari.... E spero bene
                                        che tu non ne dubiterai, non è vero?... Come spero che, in
                                        tutto questo sì lungo tempo che sei stato lontano, avrai
                                        ricordato me e i giorni che abbiamo passati insieme, e i
                                        nostri giuochi.... Ti ricordi quando facevamo a gatta cieca
                                        nel cortile? E quando andavamo a rubare le susine verdi
                                        nell'orto, a gran disperazione della mamma?</p>
            <p>Enrichetta rideva allegramente, ed anche Pierino apriva le labbra
                                        ad un sorriso, non ostante il male sempre maggiore che si
                                        sentiva addosso.</p>
            <p>- Se mi sono ricordato di te! Diceva a sua volta il giovane. Oh
                                        tanto tanto! In ogni luogo ch'io mi trovassi, in ogni caso
                                        della mia vita, il mio pensiero correva alle nostre
                                        montagne, e ci vedeva questi cari luoghi, e ci vedeva una
                                        cara testolina bionda con quelle due labbra di corallo che
                                        son lì adesso tali e quali.... Ma poi, quando la mia troppa
                                        disgrazia mi ebbe colpito, ed allora l'unico possibile
                                        sollievo al mio dolore sentii che gli era qui, allora,
                                        anelai a tornarvi con tutta l'aspirazione dell'anima mia,
                                        allora mi parve che qui e dalla mia amica d'infanzia
                                        soltanto avrei potuto trovare una vera pietà, alcun
                                        conforto, una partecipazione al dolor mio.</p>
            <p>Queste parole disse egli con accento pieno di pianto. Enrichetta
                                        lo guardò in viso, e gli vide le traccie di tanto soffrire
                                        che i suoi occhi eziandio si riempirono di lagrime.</p>
            <p>- Ma tu se' stanco: riprese a dire la ragazza, come per isviare
                                        il discorso dal troppo doloroso argomento; ed io ti tengo
                                        qui in piedi a ciarlare. Vieni, vieni innanzi.</p>
            <p>E presolo per mano, lo introdusse nella stanza in cui come il
                                        solito stava a lavorare Giovanna, la quale, per sommo favore
                                        restituita in grazia, era di nuovo ammessa a far tutte le
                                        fatiche e tutte le bisogne della casa.</p>
            <p>La zoppa, seduta nel suo cantuccio, arrestò un momento la mano
                                        che coll'abituale prestezza tirava i punti nel suo cucito, e
                                        guardò chi entrava. La nobile, interessante e soffrente
                                        figura del giovane introdotto per mano da Enrichetta, le
                                        parve la più bella che essa avesse vista mai. Nel vedere
                                        quelle mostre di tanto dolore che lo sconosciuto portava
                                        sulla faccia, l'anima di lei, che di patimenti s'intendeva
                                        pur troppo, provò per esso il più simpatico trasporto.
                                        Avrebbe voluto di botto potere con un suo sacrificio
                                        condurre una consolazione in quel cuore, un sorriso su quel
                                        volto, e l'avrebbe fatto senza esitare.</p>
            <p>Il giovane non ebbe campo a vederla nell'ombra che la sera
                                        cominciava a gettare negli angoli. Innanzi a lui si
                                        presentarono Genoveffa, alta la faccia rubiconda, imperioso
                                        e superbo l'atteggio, ed umile seguace di lei il mingherlino
                                        sor Giacomo.</p>
            <p>Enrichetta non diede tempo ai genitori d'interrogare; fu presso
                                        di loro con un salto, tutta lieta, battendo insieme le
                                        palme.</p>
            <p>- Gli è nostro cugino, gridò essa trionfalmente. Gli è Pierino,
                                        che è venuto finalmente a trovarci.</p>
            <p>I genitori non accolsero quella novella colla centesima parte
                                        dell'entusiasmo con cui la fanciulla loro l'annunziava.</p>
            <p>- Ah! Fece Genoveffa, gli è Pierino!</p>
            <p>- Oh oh! Ripetè il sor Giacomo come un'eco: Pierino.</p>
            <p>Questi s'avanzò; salutò il cugino e la cugina; li baciò e ne
                                        ricevette il freddo amplesso; poi sentendosi mancare le
                                        gambe, prese una seggiola e vi si lasciò cader su più
                                        pallido d'un cadavere.</p>
            <p>Enrichetta fu d'un balzo accosto al cugino, tutta sgomenta.</p>
            <p>- O Dio! tu ti senti male?</p>
            <p>Pierino rispose con voce affannata, ringraziandola del suo
                                        interesse mercè uno sguardo riconoscente:</p>
            <p>- Gli è qualche tempo che ho di quando in quando dei capogiri,
                                        delle soffocazioni.... Spero che non sarà nulla.</p>
            <p>Giacomo e sua moglie si guardarono con aria spaventata. In quello
                                        sguardo si dicevano chiaramente a vicenda:</p>
            <p>- Costui ci fa qui una malattia adesso! Non ci mancherebbe
                                        altro!</p>
            <p>- Tu hai bisogno di qualche cosa, rispondeva Enrichetta con
                                        amorevole sollecitudine. Vado a prenderti una tazza di
                                        brodo.</p>
            <p>Pierino scosse la testa in segno debolmente negativo. Il sor
                                        Giacomo fu lesto a tradurre in esplicite parole quella
                                        negativa.</p>
            <p>- No, no, egli non vuol nulla; e mi è avviso ch'egli ha ragione,
                                        e che la vera prudenza lo consiglia. È <emph rend="italic">costante</emph> che s'è' non si sente troppo bene,
                                        il caricarsi ancora lo stomaco può, non che giovargli, ma
                                        accrescergli il disagio. Laonde è molto miglior partito lo
                                        star così, tanto più che essendo giunta oramai la sera, non
                                        si è più lontani dall'ora della cena, dove Pierino si può
                                        rifocillar poi, seppure non avrà pranzato, come in città è
                                        l'uso generale, alle cinque pomeridiane.</p>
            <p>- È impossibile che abbia pranzato alle cinque, interruppe
                                        vivamente Enrichetta, poichè essendo giunto coll'ultimo
                                        treno della ferrata, egli era in viaggio a quell'ora.</p>
            <p>- L'osservazione è giusta, disse il sor Giacomo. Voi dunque,
                                        Pierino, soggiunse a mezze labbra, ci farete compagnia a
                                        cena.</p>
            <p>Il giovane alzò il capo, e guardò fisso in volto prima Giacomo,
                                        poi Genoveffa, la fisionomia dei quali era così poco
                                        invitativa come poco cordiale l'accoglimento. In quel punto
                                        gli vennero alla memoria le parole che poc'anzi gli aveva
                                        detto Gerolamo intorno ai parenti; e ne capì tutto il
                                        significato.</p>
            <p>- Voi sapete, disse egli lentamente, guardandoli sempre a quel
                                        modo, che in questo paese, come in nissuno del mondo, io non
                                        ho più di mio un misero tetto sotto cui riparare il mio
                                        capo. Recandomi nel mio villaggio natale, avrei creduto
                                        farvi torto, se da voi non fossi venuto a cercare
                                        l'ospitalità.</p>
            <p>- Certo, certo: sussurrò il sor Giacomo con tanto appena di fiato
                                        da poter essere udito.</p>
            <p>- Avete fatto bene: disse Genoveffa freddamente, aggiustandosi le
                                        pieghe del grembiale.</p>
            <p>- Sì, sì, Pierino: esclamò con calore Enrichetta. Da ragazzi, non
                                        eravamo noi come fratelli? Torneremo a vivere quel medesimo
                                        per l'avvenire.</p>
            <p>- E vostra madre? Chiese il segretario comunale con una certa
                                        esitazione, che era frutto del timore di sentirsi a
                                        rispondere che sarebbe arrivata ancor essa.</p>
            <p>- L'ho lasciata a Torino. Una pietosa famiglia, a cui mio padre,
                                        nel tempo della sua prosperità, aveva reso qualche servizio,
                                        ha raccolta la povera donna dopo la tremenda sventura, e la
                                        tien seco amorevolmente, quantunque non corra fra essa e noi
                                        nessun vincolo di parentela.</p>
            <p>I coniugi Varada scambiarono fra loro uno sguardo che voleva dire
                                        come avessero capito la satira.</p>
            <p>- E voi, domandò allora Genoveffa, come per volgere ad altre idee
                                        il discorso, da quanto tempo siete tornato in Piemonte?</p>
            <p>- Da quindici giorni: rispose Pierino con una voce sorda, che
                                        indicava come a questo ritorno cagionato da sì dolorose
                                        circostanze avesse sofferto l'anima sua.</p>
            <p>Ma Genoveffa, che non era da tanto da capir queste cose, muoveva
                                        un'altra più crudele interrogazione.</p>
            <p>- E dove eravate voi quando la nuova del disastro vi giunse?</p>
            <p>Pierino fu scosso da un lieve fremito, che passò come un
                                        lampo.</p>
            <p>- Mi trovavo a Nuova York, rispose colla medesima voce. Il colpo
                                        fu sì crudo che giacqui per qualche tempo privo di forze, di
                                        volontà, di cervello. Quando appena lo potei, dato ordine ai
                                        miei affari, partii. Ciò che ho sofferto non saprei dirvelo,
                                        non potrei spiegarlo, non lo ricordo nemmanco. Non mi resta
                                        più dei tormenti passati che un indebolimento dell'anima; ma
                                        nel cuore ogni giorno si rinnova lo spasimo. Soffrii di
                                        mente, d'animo e di corpo. Ero ammalato; ma la mia volontà,
                                        più forte di esso, dominava il male. Certi momenti credevo
                                        morire, ma volevo almanco giungere a morir qui, dopo
                                        abracciata mia madre. Molte volte sentivo sfuggirmi dal
                                        cervello la ragione e credevo impazzire. L'ho persino
                                        desiderato. Ero povero affatto. I fondi mi mancavano, ed io
                                        aveva scritto al mio sventurato padre, domandandogli nuovo
                                        invio di denari. Povero padre mio! Invece della risposta che
                                        aspettavo, mi giunse...</p>
            <p>La parola gli fu mozza in gola da un singulto. Tacque un istante;
                                        poi riprese con una corta foga, che era come una dolorosa
                                        impazienza di finire il crudele racconto:</p>
            <p>- Volli pagare ciò che dovevo colaggiù. Vendei tutto quello che
                                        mi apparteneva. Quando ebbi pagati tutti i miei debiti e
                                        pagato il mio passaggio a bordo di una nave diretta a
                                        Genova, mi trovai senza roba e con tanto appena di denari da
                                        non morir subito di fame, da non essere costretto a domandar
                                        subito un tozzo di pane per Dio, appena avessi posto il
                                        piede sul terreno della mia patria. Sostenni privazioni di
                                        tutto, e d'ogni fatta. Purchè giunga sino in Italia, mi
                                        dicevo, sino a riveder mia madre! Guardavo il mare con
                                        infinito spavento nell'anima. Un giorno o l'altro, pensavo,
                                        sarò gettato cadavere in questi flutti profondi. Ma invece,
                                        a seconda che mi avvicinavo all'Italia pareva in me
                                        riprender vigore la vita. Giunto a Genova, presi il primo
                                        treno che partiva, e volai a Torino. Come ci rivedessimo mia
                                        madre ed io, quali parole e quali lagrime fossero le nostre,
                                        non vi dirò. Sono di quei momenti di cui non può capire
                                        tutto il dolore chi non li ha provati, cui non sa esprimere
                                        nemmanco chi passò per essi. La mia povera madre trovasi
                                        invecchiata ad un tratto, come se 20 anni fossero passati
                                        dopo l'ultimo amplesso che io le aveva dato. Dopo aver
                                        pianto di molto sul nostro dolorosissimo presente, parlammo
                                        dell'avvenire. I nostri pensieri si volsero con desio e con
                                        amore a questo caro luogo di nostra nascita. Ricordammo che
                                        qui avevamo amorosi parenti, che qui aveva le radici la
                                        nostra famiglia, che qui sarebbe stato possibile, mentre io
                                        avrei incominciato sotto altri auspici, in altre condizioni,
                                        la lotta della vita, che mia madre trovasse intanto sicuro
                                        asilo e riposo.</p>
            <p>La narrazione di Pierino era pure riuscita a commuovere la
                                        signora Genoveffa ed anche il sor Giacomo. Quella s'era
                                        soffiato due volte il naso fragorosamente, e questi aveva un
                                        istante gli occhi rimbamboliti, come quando per gentilezza
                                        tirava su del naso due granellini di tabacco della presa
                                        offertagli dal parroco. Ma il finale guastò tutto l'effetto
                                        di quel patetico.</p>
            <p>- Si viene a domandar soccorso da noi: pensarono ambedue; gli è
                                        alla nostra borsa che se ne vuole. All'erta!</p>
            <p>Le loro faccia divennero fredde come maschere lisciate di
                                        cartone; e se Pierino, invece di tener la testa bassa,
                                        assorto nel suo dolore, avesse viste quelle fisionomie,
                                        senz'aggiungere nè aspettar altro, avrebbe cacciato fuor del
                                        suo cuore ogni speranza che vi potesse ancora avere verso
                                        que' suoi congiunti ed avrebbe fors'anco abbandonata in quel
                                        momento stesso la loro casa.</p>
            <p>Chi non ebbe freno alla sua commozione e non la nascose fu
                                        Enrichetta, la quale, piangente, si gettò senza riguardi al
                                        collo del cugino, e gli disse con amorevole voce da riuscir
                                        soave anche al cuore più travagliato dallo spasimo del
                                        dolore:</p>
            <p>- Povero Pierino! Povera tua madre!... Perchè non l'hai tu subito
                                        condotta teco?... Oh scrivile tosto che venga, che
                                        venga...</p>
            <p>- Cara Enrichetta! Rispose Pierino dolcemente commosso. Oh! tu
                                        sei buona!...</p>
            <p>La madre in quella interruppe:</p>
            <p>- Lasciamo per ora questi discorsi. E' fanno male a Pierino, e
                                        nient'altro... Ed anche a me, non fo per dire, ma mi danno
                                        un certo rimescolo... Quando si ha un cuore come il mio!</p>
            <p>- Si, soggiunse in appoggio il sor Giacomo colla sua voce
                                        sottile, facendo boccaccia per mostrare l'interno suo
                                        intenerimento; parliamo d'altro.</p>
            <p>Ma di che cosa si aveva da parlare? Si stette muti un istante in
                                        un silenzio che era più impaccioso e più grave ancora del
                                        troncato discorso.</p>
            <p>Pierino fu desso a riprendere la conversazione.</p>
            <p>- Ma qui, diss'egli, guardando Giacomo, Genoveffa ed Enrichetta
                                        che gli stavano intorno, ma qui non veggo tutta la vostra
                                        famiglia, cugino. E Giovanna? che cosa ne accade di lei?</p>
            <p>Giacomo fece la smorfia che gli era solita quando gli si parlava
                                        della sua figliuola primogenita: Genoveffa avrebbe risposto
                                        che Giovanna stava benissimo, se Enrichetta glie ne avesse
                                        lasciato il tempo; ma la vispa ragazza, senza indugio, con
                                        vivacità uguale nell'accento e nelle mosse, esclamò:</p>
            <p>- Ah Giovanna!... Gli è vero! Perchè non vieni avanti
                                        Giovanna?... Eccola qui la buona Giovannina!</p>
            <p>E corse nell'angolo dove, senza che nessuno le avesse badato fin
                                        allora, stava rannicchiata la povera zoppa.</p>
            <p>In tal momento questa infelice avrebbe voluto profondar sotto
                                        terra. Le pareva di star così bene colà, non curata,
                                        ignorata, potendo udir ogni cosa e guardare a tutto suo agio
                                        la bella figura soffrente e simpatica del giovane cugino!
                                        Perchè andarnela a disturbare? Ella aveva ancora gli occhi
                                        pieni di lagrime pel racconto udito; e nell'anima aveva una
                                        confusione, un turbamento che mai l'uguale. Oh! se avesse
                                        potuto recare pur una parola di conforto a quell'immenso
                                        dolore che con sì modesti accenti si era pur allora
                                        manifestato! Ma che cosa avrebb'ella saputo dire? che fare?
                                        La sua naturale timidezza, di colpo, le si era accresciuta
                                        con una vergogna de' fatti suoi, quale non aveva ancora
                                        provata. Enrichetta la prese per mano, la fece sorgere in
                                        piedi, e poi la tirò per condurla presso al giovane sempre
                                        seduto, che la guardava dalla lungi.</p>
            <p>Bisognava camminare! E bisognava camminare sotto lo sguardo di
                                        Piero, che stava aspettandola. Lo spazio di pochi passi fra
                                        sè e lui parve a Giovanna d'una lunghezza enorme; si disse
                                        in fretta in fretta fra sè ch'ella non avrebbe mai il
                                        coraggio di superarlo, e che pure bisognava percorrerlo.
                                        Fino allora non le era venuto in mente ancora mai di
                                        rimpiangere la sua sventura d'esser zoppa e di desiderare di
                                        non esser tale. Sempre le era apparsa questa come la più
                                        natural cosa del mondo: ella si riteneva zoppa per la stessa
                                        legge per cui sono aspre le sorbe e sono dolci i fichi; nè
                                        mai erale passato per la testa il sacrilego pensiero di
                                        ribellarsi al decreto della natura, al buon Dio che aveva
                                        voluto così. Ora, ad un tratto, sentì una pena nuova ed
                                        incommensurabile a doversi mostrar zoppicante innanzi a suo
                                        cugino. Non pensò neppure a cercare una ragione; l'avesse
                                        anche cercata, non avrebbe saputo dirsela; ma le parve che
                                        avrebbe più volentieri affrontato qualunque pericolo che non
                                        attraversato quei due metri di pavimento che la separavano
                                        da Piero. Avrebbe voluto scappare: si sentì mancare il
                                        cuore, ed ebbe paura un momento di svenire; si sentì serrar
                                        la gola, e fu lì lì per rompere in uno scoppio di
                                        pianto.</p>
            <p>Enrichetta la tirava sempre per mano:</p>
            <p>- Vieni, su, animo; vieni ad abbracciare anche tu il
                                        cuginetto.</p>
            <p>Pierino si alzò da sedere, Giovanna gli stava davanti, rossa,
                                        confusa, gli occhi bassi, tremante: e il cuore come le
                                        batteva affannoso!</p>
            <p>- Addio, Giovanna: disse Piero colla sua voce simpatica,
                                        armoniosa ed amorevole. Perchè non volevi venirmi ad
                                        abbracciare? Forse che tu non mi ricordi più, come mi
                                        ricorda ancora Enrichetta?</p>
            <p>Giovanna protestò con una esclamazione. Osò ella sollevare lo
                                        sguardo in volto al giovane, e vide in esso una sì benigna
                                        espressione d'affetto che par tutte le vene sentì scorrere
                                        come un benefico calore che la confortasse. Il palpito del
                                        suo cuore non fu meno frequente, ma fu meno doloroso, più
                                        agevole il respiro.</p>
            <p>- Io! Diss'ella con vivacità d'accento per lei straordinaria. Io
                                        dimenticarmi di voi... di te... Oh Pierino!</p>
            <p>E non potè aggiunger altro, ma chinando di nuovo verso terra quei
                                        suoi poveri occhi grigi, due lagrime le calarono giù dalle
                                        guancie.</p>
            <p>Oh! S'ella avesse saputo dirgli come la immagine del vispo
                                        garzoncello, che era stato suo difensore nell'infanzia,
                                        fosse rimasta sempre scolpita nel suo cuore; come fra gli
                                        affetti maggiori della sua anima avess'ella allogato
                                        un'accalorata gratitudine per quell'unico che non solo non
                                        l'aveva offesa mai, ma le si era dimostro generosamente
                                        pietoso!</p>
            <p>Piero vid'egli quelle lagrime? Il suo tanto dolore lo rese forse
                                        più ancora proclive a comprendere i dolorosi misteri che gli
                                        si rivelavano pur nel contegno, nell'aspetto, in quelle
                                        poche parole della povera deforme? Il vero è che egli, con
                                        una espansione di tenerezza, strinse fra le sue braccia
                                        l'infelice sciancata, e le stampò un caldo bacio sulla
                                        fronte, poi due altri sulle guancie, che diventarono
                                        infuocate.</p>
            <p>Chi potrebbe dire l'emozione onde fu colta in quell'istante
                                        Giovanna? Un tale atto ella non se lo sarebbe aspettato mai.
                                        Se glie l'avessero predetto, non l'avrebbe creduto di certo.
                                        Fuori di Enrichetta così buona, qual altra creatura umana
                                        poteva baciar mostro siffatto? E Pierino, la cui beltà essa
                                        aveva ammirato cotanto, la teneva fra le sue braccia: e le
                                        calde labbra di lui ella le sentì sulla fronte e sul viso!
                                        Quel bacio la penetrò come una fiamma. Ella chiuse gli occhi
                                        e s'abbandonò un momento sul petto di lui, proprio perchè le
                                        mancavan le forze. Quel ratto istante le tornò lungo e
                                        troppo corto. Quando, fattasi forza, potè reggersi e
                                        spicarsi dal seno di Piero, le pareva che un avvenimento
                                        fosse succeduto per cui tutta la sua vita avesse ad esser
                                        mutata di botto. Era un nulla che era tutto. Prima il sangue
                                        le era salito alla faccia, poi si ritrasse al cuore, che le
                                        parve dover iscoppiare, e divenne più pallida d'un cadavere.
                                        Sentì come se nella fronte le fossero rimaste appiccicate
                                        quelle calde labbra, e seguitassero a filtrare nel sangue un
                                        fluido pieno d'incognita ardenza.</p>
            <p>Frattanto, colla sua voce commessa e soave, Pierino le
                                        diceva:</p>
            <p>- Sì, anche tu sei buona, ed anche tu amerai questo povero
                                        infelice.</p>
            <p>Oh si ch'ella lo avrebbe amato! Oh si ch'ella lo amava!</p>
            <p>Giovanna si ritrasse sollecita senza pur rispondere. Avea bisogno
                                        d'esser sola. Le orecchie le ronzavano, i nervi le
                                        tremavano, si sentiva invasa da qualche cosa di nuovo, di
                                        strano, d'inesplicabile, ond'era tutta turbata. Le cose che
                                        l'attorniavano, anche le più indifferenti, le comparivano
                                        sotto una nuova luce, per così dire, sotto una forma
                                        novella. Le impressioni che riceveva erano tutte diverse,
                                        più vive le une, più smussate le altre, ma di tutt'altro
                                        tenore che prima. Che cosa era dunque intravvenuto? Corse
                                        nella sua stanzetta. Per la finestra aperta si vedeva un
                                        tratto di cielo bianchiccio per l'ultima luce del
                                        crepuscolo; in un angolo cominciavano ad accendersi alcune
                                        stelle, e mitemente splendeva più delle altre Venere colla
                                        sua luce benigna. Giovanna fissò in questi astri uno sguardo
                                        che luceva del pari. Quelle stelle la misera fanciulla le
                                        aveva guardate tante volte, e pure mai non le avevano detto
                                        la centesima parte di quello che ora le parve dicessero.
                                        Credette vederle sorridere a lei, ed ella rispose loro con
                                        un suo sorriso. Senti in tutto il suo essere commosso un
                                        trasporto, come un bisogno di pregare, di ringraziar Dio, di
                                        gettar baci all'aura che spirava. Le sembrò bella la
                                        vita!...</p>
         </div>
         <div xml:id="IT010017" type="chapter" n="17">
            <head>XVII.<ref target="#IT01000NOTE" rend="superscript">(1)</ref>
            </head>
            <p>Pierino aveva voluto uscire per dare ancora in quel giorno, alla
                                        luce di quel crepuscolo, un saluto alla casa di suo
                                        padre.</p>
            <p>Suonò alla inferriata del giardino. Un estraneo venne per vedere
                                        chi avesse suonato, e in quella dubbia luce non
                                        riconoscendolo, gli domandò chi fosse e che cercasse.</p>
            <p>L'orfano si tolse il cappello, e mostrò al guardiano, sotto il
                                        poco chiaror del crepuscolo, la sua pallida fronte e le sue
                                        guancia più pallide ancora.</p>
            <p>- Sono Piero, e vi domando in grazia di lasciarmi entrare.</p>
            <p>Quell'uomo allora lo riconobbe. Salutò riverente, e gli aprì.</p>
            <p>Il giovane entrò con passo barcollante. I suoi sguardi
                                        abbracciarono, per così dire, con avida premura tutte le
                                        cose che gli stavano attorno. Si recò sotto un certo
                                        pergolato, al cui rezzo soleva sedere suo padre. Il sedile
                                        era là ancora a quel medesimo posto. E' vi si lasciò cader
                                        su, e appoggiando i gomiti alle ginocchia, il capo alle
                                        palme delle mani, stette colà immobile parecchi minuti. Chi
                                        sa quali dolorosi fantasmi passarono allora nella sua mente!
                                        Quando si riscosse, disse con voce arrangolata al guardiano,
                                        che stava rispettosamente innanzi a lui lontano due passi,
                                        osservandolo non senza pietà:</p>
            <p>- Fatemi una grazia.... Lasciatemi entrare nella camera di mio
                                        padre.</p>
            <p>Quest'uomo annuì a tal desiderio. S'avviò, e Piero gli tenne
                                        dietro. Il guardiano propose di accender lume, ma il giovane
                                        non volle. Quando fu aperto l'uscio di quella stanza, Piero
                                        entrò solo, e l'uomo rimase nell'andito che vi conduceva.
                                        Dapprima egli udì entro la camera singhiozzi e pianto;
                                        poscia questo e quelli si calmarono, e successe un compiuto
                                        silenzio. Passato un quarto d'ora, il guardiano aprì un
                                        battente, e sporse la testa nella stanza.</p>
            <p>- Signor Piero, diss'egli con rispettoso riguardo; e' si fa
                                        tardi. Abbia pazienza e si ritiri. Tornerà altra volta,
                                        quanto più le aggrada, ma ora che gli è notte piena, mi
                                        lasci chiuder la casa.</p>
            <p>La notte era venuta diffatti, e in quella camera non c'era più
                                        luce nessuna da discernervi per entro. Solo per la finestra,
                                        al fondo fra le masse scure degli alberi nel giardino,
                                        appariva uno squarcio debolmente schiarito di cielo
                                        stellato.</p>
            <p>Il guardiano non vide Piero da nessuna parte, e non n'ebbe
                                        nessuna risposta.</p>
            <p>- Signor Piero: tornò a chiamare; e continuando il medesimo
                                        silenzio, quell'uomo, un po' sgomento, si avanzò a tentoni
                                        per la stanza a cercare del giovane. Urtò, camminando, in un
                                        mobile. Era una poltrona, e sopra di essa giaceva immobile
                                        Pierino. Il guardiano lo toccò, il giovane era freddo come
                                        un cadavere. Lo chiamò ancora scuotendolo; non rispose.
                                        Quell'uomo, spaventato affatto, corse per un lume, e tornò
                                        di volo. Pierino era svenuto.</p>
            <p>Egli, entrando in quella camera, come potete pensarvi, aveva
                                        sentito rincrudirsi tremendamente di colpo il suo spietato
                                        dolore. Colà aveva vissuto i suoi momenti più lieti il padre
                                        perduto; colà egli aveva pensato all'avvenire ed alla
                                        felicità di quel figliuolo cui amava più di tutto al mondo,
                                        e cui, misero, non avrebbe più potuto mai abbracciare sulla
                                        terra. Piero toccò con religiosa riverenza quegli oggetti
                                        onde si serviva il padre suo, che gli erano famigliari. Si
                                        gettò in ginocchio innanzi alla scrivania dove il morto
                                        soleva lavorare, e baciò quel panno verde, su cui credette
                                        ancora sentire l'impronta delle mani paterne che vi si
                                        posavano. Fu allora che il suo cordoglio eruppe in lagrime e
                                        singhiozzi, lagrime ardenti, di cui la fonte avrebbe già
                                        dovuto essere esaurita, se la fonte delle lagrime in essere
                                        umano che senta e che ami, potesse esaurirsi pur mai;
                                        singhiozzi convulsi, che parevano dover rompere il petto del
                                        misero cui scuotevano con dolorosa scossa.</p>
            <p>Si alzò da ginocchioni, che il capo gli andava a giro. Vide lì
                                        presso il seggiolone su cui soleva sedere il padre suo.
                                        Quante volte non l'aveva visto egli, da bambino, seduto
                                        colà, presso la finestra, in quella mesta ora del crepuscolo
                                        appunto, guardando quetamente le nuvolette vaganti pel
                                        cielo! Piero si buttò su quella poltrona, vi si assettò come
                                        faceva suo padre, e chiusi gli occhi, stette lì immobile,
                                        l'animo gonfio d'incommensurabile cordoglio. Che cosa non
                                        dovette egli pensare in quell'istante! Quali dolorose
                                        immagini non dovettero attraversare la sua fantasia! Quanta
                                        amarezza in quel punto non dovette traboccare dall'anima di
                                        quel giovane, lieto, amato, ricco, fino ad un'ora fatale; e
                                        poi di colpo ridotto povero, infelice, quasi solo nel
                                        mondo!</p>
            <p>Le sue idee si confusero; il male che da tanto tempo gli
                                        serpeggiava per l'organismo, con subita violenza la vinse su
                                        di lui; si sentì soffocare, si sentì il capo come se dovesse
                                        infrangersi con uno scoppio. Credette morire; e quasi ne fu
                                        lieto; ma tosto pensò a sua madre, e nuovo spavento
                                        l'assalse. Volle ancora lottare, tentò alzarsi e fuggire;
                                        fece uno sforzo in cui raccolse tutta l'energia che gli
                                        rimaneva; non gli valse, e ricadde come corpo morto, privo
                                        di sensi.</p>
            <p>Il guardiano, visto che da solo non poteva, nè coll'acqua
                                        gettatagli in viso, nè col battergli nelle palme della mano,
                                        far tornare in sè il giovane svenuto, corse alla casa vicina
                                        del sor Giacomo a dar l'allarme.</p>
            <p>In questa casa era successa una grave discussione intorno al
                                        cugino, nella quale marito e moglie avevano manifestato un
                                        unanime accordo, e le due ragazze erano state oppositrici,
                                        Enrichetta apertamente e con calore, Giovanna in segreto,
                                        senza osar dire pure una parola.</p>
            <p>Di non accordare al povero cugino la ospitalità che egli era
                                        venuto a domandare, nessuno osò proporlo, quantunque, senza
                                        il timore di esserne troppo censurati, fosse questo il
                                        partito che avrebbero più volentieri adottato i generosi
                                        coniugi Varada. Ma ammessa tal quistione pregiudiziale,
                                        trattavasi di decidere quale avesse ad essere la camera da
                                        destinarsi ad albergare quello sventurato.</p>
            <p>Padre e madre sentenziarono di botto per comune ispirazione che
                                        quella fosse la stanza terrena, in cui l'autunno si riponeva
                                        la frutta, e la quale abbiamo udito dalle confidenze di
                                        Giovanna essersi minacciato a questa poveretta di assegnarle
                                        per sua, se continuava colla sua tosse a disturbare i sonni
                                        dei parenti.</p>
            <p>Enrichetta combattè vivamente quella proposta. Secondo lei, non
                                        c'era altro da fare che accogliere il cugino in quella più
                                        adorna camera pei forestieri di riguardo, la quale era stata
                                        inutilmente preparata un mese prima per la venuta dello zio
                                        Gerolamo. Giacomo e Genoveffa mandaron le più stupefatte
                                        esclamazioni ad udire una cosa simile. Una stanza così bella
                                        per uno spiantato di quella sorta! Ma gli era proprio
                                        un'eresia. Quel letto era incortinato colla cascata di seta;
                                        i mobili erano belli e nuovi fatti venire dalla città
                                        capoluogo di provincia; c'era una lista di tappeto, <foreign xml:lang="la">une descente de lit</foreign>, sul
                                        pavimento, innanzi al letto, dall'una all'altra delle guide!
                                        O che? S'aveva da metter colà un miseruzzo che si riceveva
                                        per carità?</p>
            <p>La conciliazione fra quei due partiti estremi era impossibile:
                                        Giovanna ebbe il merito di trovare un mezzo termine, col
                                        danno, secondo il solito, di sè medesima. Ricordò tra sè
                                        come il parroco avesse affermato mal sano l'abitare nella
                                        stanza terrena che si voleva dare al cugino, e si spaventò
                                        del male che questi, già infermo come appariva, ne avrebbe
                                        potuto attingere.</p>
            <p>Ella era già stata destinata per abitare quella camera; ella si
                                        poneva sotto la protezione della Madonna, cui pregava sempre
                                        tanto di cuore; e poi quando non si trattava che di lei,
                                        niuno e nè anco essa ci guardava tanto pel sottile. Propose
                                        adunque si desse a Pierino la sua camera al piano superiore;
                                        ed ella sarebbe discesa ad abitare in quella a terreno.</p>
            <p>Enrichetta avrebbe forse mosso ancora qualche obiezione a questo
                                        aggiustamento eziandio; ma la proposta fu accettata di
                                        subito con sì accondiscendente premura dal padre e dalla
                                        madre e con tanto evidente contentezza della Giovanna, che
                                        di colpo furono troncati i nervi ad ogni possibile
                                        opposizione.</p>
            <p>La zoppa si diede senza indugio ella stessa, e con tanto ardore,
                                        all'opera di preparare la sua stanza pel cugino e di
                                        acconciarsi uno stramazzo comecchessia per sè nella camera
                                        dabbasso, che in poco più d'un quarto d'ora ogni cosa fu
                                        all'ordine.</p>
            <p>In quella ecco giungere il guardiano della casa vicina a recare
                                        la trista novella del pertinace svenimento del
                                        giovanotto.</p>
            <p>Corsero colà tutti, Enrichetta la prima, animando colla voce e
                                        coll'esempio gli altri; vi corse Gertrude, vi corse
                                        zoppicando Giovanna, vi corse co' suoi passi stretti il sor
                                        Giacomo; chiuse la marcia colla sua andatura solenne la
                                        corpulenta signora Genoveffa.</p>
            <p>Il giovane fu preso a braccia dal guardiano e da Gertrude e
                                        portato in casa Varada, spogliato e messo a letto. Giovanna
                                        sentiva nel suo cuore una pena da non dirsi; avrebbe voluto
                                        offrire metà del suo sangue per far tornare la vita e la
                                        salute a quel poveretto. Enrichetta non celava punto la sua
                                        commozione; diceva poco, ma sospirava molto, e stringendo
                                        forte le mani della sorella, andava via sclamando:</p>
            <p>- Povero giovane!</p>
            <p>La fante, uscendo della stanza dove s'era allogato Pierino e
                                        uscendo per andare a cercare del medico e di un farmaco alla
                                        spezieria, gettò un po' di conforto nel cuore delle ragazze
                                        mentre passava loro daccosto.</p>
            <p>- Egli è tornato in sè il poverino. Santa Maria Vergine delle
                                        Grazie, io credeva non avesse mai più da aprire gli
                                        occhi!</p>
            <p>- E come sta? E che dic'egli? domandarono in una le due sorelle,
                                        colla simultaneità d'un duetto in un'opera.</p>
            <p>Gertrude crollò il capo e sollevò le spalle per significare che
                                        non c'era gran che di bene, e che non aveva tempo da
                                        indugiarsi a rispondere, e continuò la sua strada di
                                        corsa.</p>
            <p>Le ragazze, quando videro il guardiano venir fuori della stanza
                                        in cui giaceva Pierino, ebbero il coraggio di penetrarvi
                                        esse piano piano, in punta di piedi.</p>
            <p>Genoveffa stava dritta presso al letto e il sor Giacomo andava e
                                        veniva colla sua andatura peritosa insieme ed irrequieta, in
                                        aria crucciosa e contrariata. Il malato giaceva immobile,
                                        supino nel piccolo lettuccio di Giovanna, troppo corto per
                                        la sua statura. Aveva gli occhi aperti e fissi, ma il suo
                                        viso era sempre quello d'un cadavere. Ansimava penosamente,
                                        e pareva insensibile alle cose che lo attorniavano. Tratto,
                                        tratto, come se un dolore gli desse una fitta improvvisa, i
                                        suoi lineamenti si contraevano con subito spasimo, e poi
                                        tosto tornavano a quella immobilità di morte. Giovanna ed
                                        Enrichetta non dissero nulla, ma avvicinatesi chetamente ai
                                        piedi del letto, stettero mirando la faccia del giacente con
                                        infinita pietà.</p>
            <p>- Non ci mancava più che questa! Borbottava il sor Giacomo
                                        durante il suo sollecito passeggiar per la stanza. Un malato
                                        in casa, e di una malattia chi sa quanto lunga e come
                                        dispendiosa! E chi pagherà medico e medicine?... Se la
                                        indovinavo che questo disgraziato mi sarebbe caduto addosso
                                        come viene la tempesta! Ora come si ha da fare? Tenerlo,
                                        cospetto! Non è mica una bubbola di spesa. Mandarlo via?
                                        Dove? all'Ospedale? Ed ecco gli sciocchi a gridare come
                                        tante rane d'estate che non ho cuore, che questo, che
                                        quello.... Proprio che è stata una brutta invenzione quella
                                        dei parenti.... poveri.</p>
            <p>Genoveffa giudicò allora di avere abbastanza contemplato la
                                        faccia pallida e l'occhio febbrile dell'infermo. Si staccò
                                        dal letto, e senza pur pensare a mettere le sordine alla sua
                                        robusta voce, disse in tono di sentenza:</p>
            <p>- Egli è calmo affatto. Ha avuto una scossa tal quale, e da
                                        pulcin bagnato si accasciò un momento. Domani sarà in piedi
                                        come se nulla fosse.</p>
            <p>Il sor Giacomo diede un sospiro che significava: - Oh fossi tu
                                        proprio indovina!</p>
            <p>- Per ora, continuava la signora Genoveffa, e' non ha bisogno
                                        d'altro che d'esser lasciato tranquillo. Quando il medico
                                        verrà, ci dirà poi egli se ci occorre qualche cosa.</p>
            <p>Diede il cenno della partenza, Enrichetta, che finse di non
                                        accorgersene, fu presa delicatamente per un braccio dalla
                                        madre.</p>
            <p>- Vieni, le disse, non istà bene che tu rimanga qui. E la trasse
                                        con sè, accompagnata nel partirsi dal marito, il quale non
                                        si sentiva la menoma inclinazione a stare a guardia di
                                        malati, e tanto meno di quello lì, che fra sè mandava di
                                        tutto cuore ai cento mila diavoli.</p>
            <p>Giovanna restò sola nella stanza dell'infermo, e ne fu lieta
                                        assai, assai. Quando la madre aveva intimato di partire, il
                                        suo timore era stato di dovere ancor essa obbedire; ma se
                                        non si aveva bisogno di lei, chi del padre e della madre
                                        pensava alla povera sciancata? Fu obbliata in quella stanza,
                                        a patto di fargliene anche una colpa di poi, quando,
                                        nascendo il caso di aver mestieri dell'opera sua, si avesse
                                        da notare ch'ella era colà rimasta.</p>
            <p>Partiti tutti, l'infelice fanciulla si avvicinò adagio adagio al
                                        capezzale su cui giaceva abbandonata la bionda testa del
                                        giovane. Essa osava fissarne le belle sembianze con immensa
                                        pietà, che era una potente espansione d'affetto, e cercava
                                        cogliere al passaggio lo sguardo fisso degli occhi larghi ed
                                        immobili. L'insensibilità del giacente le faceva paura. Si
                                        curvò sopra il letto, e trovò tanto ardimento da chiamare il
                                        cugino per nome due o tre volte.</p>
            <p>Il malato mostrò pure alla fine aver udito; volse lentamente e
                                        quasi con fatica gli occhi verso quella parte onde era
                                        venuta quella voce sorda, soffocata, ma pure impressa di
                                        tanto affetto. In quelli di Giovanna s'incontrarono gli
                                        occhi di Piero, ma privi della luce della ragione,
                                        smaglianti solo dell'ardor della febbre.</p>
            <p>- Mio padre!... Sussurrò egli debolmente. Mia madre!...</p>
            <p>E queste semplici parole furono dette in voce di tanto dolore,
                                        contenevano raccolta l'espressione di tanto spasimo, che
                                        Giovanna non potè trattenere le lagrime.</p>
            <p>Poscia tentò ella di pronunziare alcune parole di conforto a
                                        quell'ineffabile cordoglio; ma ben tosto si avvide che il
                                        malato non le udiva nemmeno queste parole, perchè se erano
                                        tornate in lui le funzioni della vita, non era tuttavia
                                        tornata la cognizione. Pierino delirava. Nel suo delirio
                                        egli vedeva la sua infanzia cotanto felice, e la riviveva
                                        sotto il sorriso paterno e le carezze della madre; rifaceva
                                        i suoi viaggi, e si ritrovava di nuovo nelle straniere città
                                        fra le liete venture d'un giovane ricco, accolto con
                                        premurosa cortesia dappertutto dalla gente di garbo. Ad un
                                        punto egli riebbe innanzi il momento del ritorno, il
                                        crudelissimo momento, in cui si gettò nelle braccia di lui
                                        orfano la madre vedova!</p>
            <p>Mandò un grido l'infelice e sussultò con doloroso contrarsi delle
                                        membra.</p>
            <p>- Madre.... Oh madre! Esclamò Piero con voce di pianto. Siamo
                                        soli sulla terra. Egli, il nostro amore, il nostro sostegno,
                                        ci ha abbandonati! Stringimi al tuo seno, madre: dammi forza
                                        tu, madre. Io ho paura della vita; ho paura d'esser dappoco
                                        innanzi alla crudeltà del destino... Se tu sapessi quanto
                                        soffro!... Perchè mi hai tu allevato per la gioia soltanto,
                                        come se avesse da ridermi sempre il sole della fortuna? Mi
                                        avete fatto troppo felice finora.... Ora, te lo dico, madre,
                                        ora piuttosto che soffrire preferirei la morte.... Oh no,
                                        no, perdonami. S'io fossi solo, oh sì che morirei di buon
                                        grado; ma tu mi resti, o madre mia.... Vivrò per te....
                                        Vedrai.... Avrò forza, avrò coraggio.... Dammi un tuo bacio,
                                        madre mia, ed esso mi infonderà vigore; dammi un bacio, e vi
                                        attingerò la calma e la virtù....</p>
            <p>E pareva aspettare con ansia il bacio materno.</p>
            <p>Giovanna fu spinta da un subito impulso, su cui non ebbe neppur
                                        campo a ragionare. Si curvò sul giacente, e sulla fronte di
                                        lui, madida di freddo sudore, depose un bacio pieno di pietà
                                        e d'affetto. Le labbra dell'infermo si dischiusero ad un
                                        lieve sorriso a provare ch'egli aveva sentito la soavità di
                                        quella carezza e che un qualche conforto era sceso nel suo
                                        tormentato essere.</p>
            <p>- Madre! Diss'egli ancora, girando attorno, come per cercarla,
                                        uno sguardo in cui già brillava un po' meglio
                                        l'intelligenza.</p>
            <p>In quella l'uscio si aprì. Giovanna si rigettò indietro vivamente
                                        per allontanarsi dal letto, con una tutto nuova confusione.
                                        Entrarono il medico, il sor Giacomo, la sora Genoveffa,
                                        Enrichetta, la fante; e per ultimo introdusse la sua faccia
                                        curiosa lo speziale Domenico, il quale aveva accompagnato il
                                        medico chiamato da Gertrude alla farmacia.</p>
         </div>
         <div xml:id="IT010018" type="chapter" n="18">
            <head> XVIII.</head>
            <p>La malattia di Pierino fu giudicata cosa seria e pericolosa, a
                                        gran disappunto della signora Genoveffa, a gran malavoglia
                                        del sor Giacomo, a profonda irritazione di tuttidue.
                                        Enrichetta e Giovanna, buone creature, pendevano dalle
                                        labbra del medico coll'ansietà di chi aspetta sentenza di
                                        cosa che tocchi i suoi più vivi interessi. Gertrude
                                        esclamava forte che gli era un peccato che un bel giovane
                                        come quello avesse da morire; lo speziale studiava i moti
                                        delle fisionomie dei coniugi Varada; il malato si sforzava
                                        di riafferrare quell'intelligenza che pareva balenargli un
                                        tratto innanzi e poi sfuggirlo dileguandosi.</p>
            <p>- È cosa grave! Diss'egli, ripetendo le parole del medico. No,
                                        non voglio essere ammalato. Non posso esserlo, non ho tempo.
                                        Mia madre ha bisogno di me, del mio lavoro. Devo
                                        affrettarmi, devo andare....</p>
            <p>E fece un moto per drizzarsi. Lo si contenne, e il medico, che
                                        era chirurgo altresì, cominciò per fargli un buon salasso,
                                        dopo il quale il malato parve cadere in una specie di
                                        letargo.</p>
            <p>- E così? Che ve ne pare? Disse il sor Giacomo con faccia
                                        conturbata allo speziale, il quale s'era fermato dietro il
                                        medico per apprendere tutte le circostanze dell'arrivo del
                                        giovane. A me hanno a capitare di queste battoste! Mi
                                        costerà un occhio della testa la malattia di costui, che
                                        infine dei conti non mi è poi congiunto che alla lontana.
                                        Ciò è <emph rend="italic">costante</emph>.</p>
            <p>Lo speziale gli diede ragione, lo compati, pose la sua bottega al
                                        servizio del malato, e tornò a contare ai soliti
                                        frequentatori della sua spezieria che il cugino del sor
                                        Giacomo, arrivato quella stessa sera, era poco meno che
                                        moribondo, e mezz'ora dopo tutto il villaggio sapeva per
                                        cosa certa che il figliuolo d'Antonio Maria giunto quel
                                        giorno medesimo, non avrebbe passata la notte.</p>
            <p>Il medico, tornato più tardi a visitare il malato, gli riapri la
                                        vena, e lo lasciò senza alcun miglioramento. Nell'uscire di
                                        quella casa, s'imbattè con Gerolamo, il quale girava in que'
                                        dintorni ansioso di saper notizie di quel giovane per cui
                                        aveva sentito nascere in cuore un vivo interesse, e pur non
                                        volendo mancare alla promessa che aveva fatto a sè medesimo
                                        di non mettere i piedi più in casa de' suoi nipoti. Dal
                                        medico seppe Gerolamo che se le notizie erano gravi, non
                                        erano però così disperate come ne correva la voce, che i
                                        signori Varada marito e moglie avevano tanto di muso, e che
                                        le ragazze promettevano di aver pell'infermo le cure che
                                        avrebbero potuto avere due sorelle.</p>
            <p>Lo zio Gerolamo se ne andò, piantando forte per terra il suo
                                        bastone e mormorando fra sè;</p>
            <p>- Buone figliuole! Sì, buone figliuole!</p>
            <p>E diffatti era questo il proposito delle due fanciulle, ma quella
                                        che solamente lo potè mettere in pratica fu Giovanna.</p>
            <p>Ad Enrichetta non si consenti in nissun modo che ella rimanesse
                                        appo il letto dell'infermo. Una ragazza intorno ad un
                                        giovanotto, oh sarebbe stato uno scandalo! Andarlo a vedere
                                        qualche volta, passi; ma rimaner lì le lunghe ore - tanto
                                        peggio poi durante la notte - mai più! E poi star
                                        nell'ambiente mefitico d'una stanza di malato, non era egli
                                        voler guastar quel flor di bellezza? Per Giovanna era un
                                        altro paio di maniche. Poteva ella dirsi una ragazza? Era un
                                        mostricciuolo che non aveva sesso. E quanto alla salute di
                                        lei, chi se ne curava? L'avrebbero lasciata di continuo a
                                        far da guardiamalati presso Pierino, se non avessero avuto
                                        bisogno ancor essi di lei. Incaricata esplicitamente di
                                        vegliare l'infermo era Gertrude; ma sì! ella aveva millanta
                                        cose da fare - ad udirla lei - e non ne aveva di voglia
                                        neppure per una. Dove aveva da pigliare il tempo? Andava a
                                        cacciar il naso di quando in quando nella stanza del malato,
                                        e lo guardava un momento, e poi se ne tirava via, dicendosi
                                        per tranquillare la sua coscienza:</p>
            <p>- E' non ha bisogno di nulla che di star quieto.</p>
            <p>La signora Genoveffa passava giorni intieri senza varcar la
                                        soglia di quella cameretta. Si fermava quasi sempre sul
                                        passo dell'uscio, e domandava alla Giovanna, che stava li
                                        rannicchiata a piè del letto:</p>
            <p>- Ebbene?</p>
            <p>Giovanna rispondeva:</p>
            <p>- Sempre lo stesso.</p>
            <p>E la sottana frusciante di madama Varada s'allontanava lungo il
                                        corridojo, che tremava sotto il passo pesante.</p>
            <p>Se per caso trovava colà Enrichetta, le dava una strapazzatina e
                                        la conduceva via.</p>
            <p>Così tutte le ore che prima soleva passare lavorando nella stanza
                                        terrena dove abbiamo visto andarle a parlare il parroco, ora
                                        Giovanna le passava nella stanza del cugino, lavorando del
                                        pari, pronta ad ogni menomo cenno di lui.</p>
            <p>Le notti poi avvenne che quasi tutte e per intero le vegliasse la
                                        povera zoppa intorno al malato. Aveva incominciato fin dalla
                                        prima sera. Enrichetta sola aveva parlato della necessità
                                        che alcuno rimanesse a veglia del poveretto; ma Gertrude
                                        aveva protestato che, quanto a sè, ella era troppo stanca
                                        dei lavori della giornata per reggere al sacrificio di tutta
                                        una notte; la signora Genoveffa aveva affermato che non
                                        c'era nemmen per l'ombra un tal bisogno; il sor Giacomo
                                        esclamò con irritazione concentrata nella sua vocina che,
                                        per compir degnamente l'opera avrebbe ancora bisognato che
                                        gli si volesse far pagare una guardia notturna. Giovanna non
                                        disse nulla, ma di soppiatto strinse la mano ad Enrichetta
                                        con forza, in modo che significava, e la sorella lo capì
                                        perfettamente: "Sta tranquilla; sono qua io."</p>
            <p>E diffatti, quando essa ebbe tutto fatto quel che le toccava per
                                        la casa e intorno alla mamma, quando questa fu in letto, la
                                        Giovanna, invece di scendere al piano inferiore e recarsi
                                        allo stramazzo preparatosi, guizzò pianamente nella
                                        cameretta dove dolorava l'infermo, e sedutasi innanzi a lui,
                                        stette là immobile, fissa a guardarlo.</p>
            <p>Nella stanza non c'era lume. L'avarizia del sor Giacomo, aveva
                                        trovato che esso era perfettamente inutile per un malato che
                                        non doveva nè leggere, nè camminare, nè far null'altro che
                                        starsene in letto a giacere. Ma la luna mandava per la
                                        finestra un fascio de' suoi raggi che, disegnando una larga
                                        striscia sul pavimento, veniva a finire sulle coltri del
                                        letto. Quei raggi lunari riflettevano un chiarore opalino
                                        che si diffondeva per tutta la stanza, soavissimamente
                                        temperato, se così posso dire, all'alta quiete notturna. A
                                        tal chiarore, in mezzo alle coltri bianche, spiccava il viso
                                        gentile del giacente, più bianco di quelle coltri, più
                                        pallido di quel raggio di luna, con intorno l'aureola delle
                                        sue abbondanti, finissime chiome bionde, scomposte su pei
                                        guanciali.</p>
            <p>E Giovanna, la povera Giovanna, la brutta, la deforme, la
                                        disprezzata Giovanna guardava, guardava con ineffabile
                                        tenerezza quelle troppo leggiadre sembianze.</p>
            <p>Chi potrebbe dire i pensieri che invasero la mente di quella
                                        creatura infelice, cui la propria innocenza, il disprezzo
                                        medesimo che aveva ella stessa di sè non ponevano per alcuna
                                        guisa in guardia contro il pericolo di quelle dolci,
                                        novissime emozioni ond'ella si sentiva turbata?</p>
            <p>Non vi ho io già detto che l'anima sua era amorosissima, e che in
                                        quel cuore, con tanta ironia della sorte posto in si misero
                                        albergo, stavano raccolti tesori d'affetto?</p>
            <p>Ella non riconosceva più sè stessa nel suo segreto. Le idee, che
                                        avrebbe trovate le più balzane il giorno innanzi, venivano a
                                        spuntare nel suo cervello, come i fiori nel prato di
                                        primavera. Nello stesso mentre che la vista di suo cugino
                                        soffrente era per lei un tanto dolore, essa sentiva pure nel
                                        fondo dell'anima una ignota e inesplicata tendenza ad una
                                        strana, mai più provata letizia. Ella guardava sempre
                                        Pierino, ma non avea bisogno di vederlo per averne
                                        l'immagine innanzi. Questa le si era stampata nella mente e,
                                        chiudendo gli occhi, le si affacciava più viva, più reale
                                        che mai. Essa tornava a vederlo entrare in quella stanza
                                        dov'era solita a lavorare, col suo aspetto sofferente, colla
                                        sua andatura graziosa, colla sua maschia e pur gentile
                                        bellezza, che tanto bene diceva dello spirito che animava
                                        quelle belle sembianze, del cuore che palpitava in quelle
                                        membra leggiadre. Poi lo rivedeva, con crescente emozione,
                                        levarsi e far un passo verso di lei; quando Enrichetta,
                                        traendola per mano, glie la conduceva dinanzi, riudiva il
                                        dolce suono delle parole di lui, si ritrovava nuovamente fra
                                        le braccia, appoggiata al seno del giovane, come in quel
                                        momento in cui il suo cuore le aveva sembrato si dovesse
                                        rompere sotto il più acuto, tremendo diletto avesse mai
                                        provato l'esser suo. E qui tornava a sentire - e si
                                        riscuoteva tutta dal profondo a questa sensazione - sentiva
                                        di bel nuovo le labbra di lui posarsi sulla sua
                                        fronte...</p>
            <p>Oh quel bacio! Le pareva che le avesse lasciato come un'impronta
                                        di fuoco, là dove s'era messo, che permanesse là quasi un
                                        focolare acceso, il quale continuasse a lanciarle una soave
                                        caldezza entro le vene. Si era fatto, direi quasi, un essere
                                        materiale che la occupava col suo pensiero, che prepoteva
                                        con carissimo dominio sulla sua volontà. Chiudendo gli
                                        occhi, ella vedeva la pallida, bella figura di Piero,
                                        staccarsi dal guanciale e venire lentamente verso di lei,
                                        col suo sorriso pensoso e si potrebbe dire addolorato, e
                                        tornare a darle quel bacio, per cui tanto cambiamento era
                                        avvenuto in essa.</p>
            <p>Rendersi utile a qualcheduno, potere con un suo fatto recar alcun
                                        vantaggio a questo od a quello, era stato sempre per la
                                        buona creatura il massimo de piaceri; ma ora, poter tutta
                                        consecrarsi a lenire pure un istante di dolore a quel
                                        giovane sofferente, le tornava la più superba, la più
                                        profonda contentezza che avesse ancora provato: il pensiero
                                        s'ella potrebbe tutta la vita impiegare a servire,
                                        unicamente soggetta come una schiava, quest'essere che di
                                        botto le era apparso, la sentiva così nobile, tornava per
                                        lei come la più bella sorte da vagheggiarsi, come un
                                        paradiso sulla terra.</p>
            <p>Povera Giovanna! Anche nel suo cuore la gioventù aveva rammontato
                                        quella massa di aspirazioni, di poesia, di intimi sensi che
                                        fanno turbata e splendida l'atmosfera in cui palpita l'anima
                                        della donna quando l'amore sta per predisporla e maturarla
                                        alla necessità del suo destino. A un tratto questo calor
                                        latente ed ignorato era stato svolto di forza, da un
                                        aspetto, da uno sguardo, da una mite parola, da un accento
                                        di voce, da un fatale contatto di labbra. Fantasia e sensi,
                                        cervello e cuore, tutto avea tumultuato in lei. Come una
                                        nuvola vertiginosa di farfalle dai brillanti colori, come
                                        uno stormo d'uccelletti vivaci ed agitantisi, erasi
                                        precipitata nell'anima di lei una turba di pensieri nuovi,
                                        strani, seducenti, una turba di amorini sussurranti in vario
                                        metro una dolcissima musica.</p>
            <p>Ed essa guardava sempre la pallida, bella faccia di Piero. Ad
                                        ogni menomo atto, Giovanna era in piedi ed accorreva al
                                        capezzale, affine di udire se l'infermo domandasse alcuna
                                        cosa od esprimesse un desiderio. Quasi sempre erano parole
                                        incoerenti pronunziate nel delirio che perdurava; sovente
                                        egli faceva colle labbra inaridite il moto che si fa
                                        bevendo, e la ragazza, indovinando che quello era effetto
                                        della sete che tormentava il giacente, gli amministrava con
                                        infinita sollecitudine e delicatezza da bere.</p>
            <p>Fino ad un punto, il malato era rimasto abbastanza tranquillo; ma
                                        nell'inoltrarsi della notte erasi manifestata e venuta
                                        crescendo in lui un'agitazione per cui Giovanna sentiva la
                                        maggior pena del mondo. Egli si dimenava entro il letto di
                                        qua e di là, volgeva e rivolgeva dall'una all'altra parte la
                                        testa, come se dappertutto trovasse un guanciale di spine;
                                        tentava sollevarsi, e non potendo, ricadeva piombato sul
                                        letto, rigettava dal suo petto le coltri come se gli fossero
                                        un peso insopportabile, smaniava agitando le mani, e mandava
                                        tratto tratto gemiti interrotti di lamento. Che cosa non
                                        avrebbe dato la povera Giovanna per poter procurare alcun
                                        sollievo a quel dolorante a lei già così profondamente
                                        diletto! Come si struggeva nella dolorosa impotenza in cui
                                        ella era di fargli alcun bene! Aveva pensato chiamar
                                        soccorso destando i suoi che dormivano, correre dal medico
                                        perchè veniss'egli a trovare quel poveretto; e non aveva
                                        osato far l'una cosa, nè l'altra. Pregava con fervore entro
                                        l'anima sua la beata Vergine, e i santi, e il Dio che ha
                                        sofferto per l'umanità.</p>
            <p>Il colore acceso delle guancie di Piero indicava abbastanza come
                                        egli fosse allora sotto il parossismo d'un forte accesso di
                                        febbre. Giovanna ritta presso al letto, appoggiandosi a
                                        quest'esso, volle giudicare dell'ardore della febbre
                                        toccando la fronte dell'infermo. Questa fronte ardeva.
                                        Quando la ragazza tentò ritirare la sua lunga e magra mano
                                        da quella fronte, Piero fece un moto come per ritenervela.
                                        La freddezza della palma della destra di Giovanna aveva
                                        recato alcun refrigerio al dolorante, ed egli, con atto
                                        istintivo, procurava continuare quel contatto onde aveva
                                        conforto. Giovanna comprese e stette lì immobile per lunghe
                                        ore, alternando or questa or quella mano sulla fronte del
                                        giacente. Fosse il freddo materiale di quel tocco, fosse
                                        l'effetto d'un fluido speciale infiltrato da quella tanta
                                        volontà di giovare, da quel tanto affetto che animava quella
                                        buona creatura, il vero è che il malato si venne calmando a
                                        poco a poco, e sotto quella mano, che posava su di lui come
                                        una carezza, fini per assopirsi. Giovanna, vedendo Piero
                                        respirar più quieto nel suo sopore, sentì una tale soavità
                                        invaderla tutta, che gliene vennero agli occhi le
                                        lagrime.</p>
            <p>Nelle notti di poi era stato ordine del medico che si stesse a
                                        vegliare l'infermo. Nuovi borbottamenti di Genoveffa e di
                                        Giacomo, i quali tuttavia non pensarono nemmanco un istante
                                        a concorrere personalmente all'opera pietosa. Fu deciso che
                                        avrebbero vegliato Gertrude e Giovanna, una notte per turno
                                        ciascuna. La serva non mostrò accogliere quella decisione
                                        con molta contentezza; borbottò che ella, faticando tutto il
                                        giorno, aveva mestieri di dormire la notte, e che se si
                                        voleva una vegliatrice notturna, dovevano procurarsela
                                        altrimenti; ma figuratevi se i coniugi Varada erano disposti
                                        ad udire di quell'orecchia! Enrichetta si offrì bene con
                                        molto calore ad entrar terza in quel turno e vegliare una
                                        notte su tre ancor ella; ma la sua proposta dalla mamma non
                                        fu nemmanco lasciata venire in discussione, e dichiarata
                                        tosto impossibile, assurda, affatto sconveniente.</p>
            <p>Ma la prima notte che toccò vegliare a Gertrude, la povera
                                        Giovanna sul suo stramazzo nella stanza terrena non poteva
                                        aver quiete. Le pareva che non essendoci essa presso il
                                        malato; ogni momento dovesse succedere qualche cosa di
                                        peggio. E Gertrude sarebb'ella stata sveglia? E Gertrude
                                        avrebb'ella avuto, avrebbe saputo avere tutte le attenzioni
                                        che occorrevano? Ah! non sarebbe stata la mano di Gertrude -
                                        essa lo sentiva - la quale avrebbe potuto ottenere l'effetto
                                        che la notte precedente aveva conseguito la sua mano posta
                                        sulla fronte di Piero! E s'egli avesse avuto ancora bisogno
                                        di codesto e invano avesse aspettato quel sollievo!...
                                        Giovanna non potè più reggere oltre alla inquietudine che la
                                        prese. Salto giù del suo giaciglio, si vestì a bardosso in
                                        tutta fretta, e con ogni maggior cura, per non far sentire
                                        il suo passo claudicante su per la scala e lungo l'andito
                                        del piano superiore, si recò nella stanza del cugino. La
                                        luna che batteva giusto sul letto le mostrò il malato, nel
                                        parossismo della febbre, uguale se non maggiore di quello
                                        della notte precedente, smaniare più agitato che mai, e
                                        Gertrude, appoggiato il capo sul lembo estremo del
                                        materasso, placidamente addormentata.</p>
            <p>Giovanna fu in un salto alla sponda del letto. La serva si
                                        svegliò in sussulto mezzo spaventata.</p>
            <p>- Che cosa c'è? Gridò essa ad alta voce nel vedersi dinanzi
                                        quell'ombra colle chiome scarmigliate entro il chiarore
                                        della luna.</p>
            <p>- Zitto! Disse la zoppa sollecita. Non ispaventarti. Sono io.</p>
            <p>- Lei! Che cosa vuole? Che cosa è venuta a fare! Che cosa v'ha di
                                        nuovo? La povera sciancata ebbe l'ispirazione d'una sublime
                                        bugia.</p>
            <p>- È già tardi, ella disse. Presto farà giorno, se vuoi andarti a
                                        riposare un poco, vacci pure. Starò io in tua vece.</p>
            <p>Codesto rispondeva troppo bene all'intimo desiderio della
                                        Gertrude, perchè questa movesse la menoma obiezione: onde,
                                        senza punto stupirsi che la notte fosse passata con tanta
                                        fretta, la serva si alzò, e non ringraziando nemmanco la
                                        giovane, lasciata costei a suo posto, se ne andò a coricarsi
                                        nel suo letto, dove, non erano cinque minuti trascorsi, che
                                        ella russava nel sonno il più sodo e il più duro che si
                                        possa avere.</p>
            <p>Giovanna, rimasta sola presso il malato, provò di nuovo a tener
                                        la sua mano sull'infuocata di lui fronte, ed ebbe l'immenso
                                        gaudio di vedere ottenuto il medesimo effetto.</p>
            <p>Le notti che susseguirono avvenne sempre la cosa stessa. Passato
                                        appena un'ora dacchè Gertrude era lasciata a guardia del
                                        malato, Giovanna compariva, dicendole che la mattina era
                                        presso e ch'essa poteva ritirarsi: il che la fante non
                                        mancava mai di fare, senza la menoma obiezione; e così
                                        avveniva che tutte le notti le vegliasse la povera
                                        sciancata, senza riposarsi mai.</p>
            <p>Chi avrebbe creduto capace la miserella, debole ed infermiccia
                                        cotanto, di reggere a questa prova? La volontà, la carità e
                                        l'affetto sono veramente capaci di grandi miracoli. Giovanna
                                        dimagrò, impallidì, si stremò ancora di più; le sue guancie
                                        divennero più infossate, più livide le sue occhiaie, più
                                        profonda e più penosa la sua tosse; ma ella sostenne la
                                        gravosa fatica, lieta, non trascurando pur nulla mai delle
                                        altre sue bisogne, quasi riconoscente che le si lasciasse
                                        compiere tanto sacrificio di sè.</p>
         </div>
         <div xml:id="IT010019" type="chapter" n="19">
            <head>XIX.</head>
            <p>La malattia di Pierino fu causa che lo zio Gerolamo mancasse alla
                                        promessa che aveva dato a sè medesimo di non entrare mai più
                                        nella casa dei nipoti. Egli desiderava molto vedere
                                        l'infermo; i nipoti erano disposti ad accogliere a porta
                                        aperta lo zio e fargli cera migliore di prima, in causa dei
                                        dubbi cui avevano saputo ispirare le rivelazioni dello
                                        speziale; non mancava che il frego congiuntivo
                                        d'un'occasione per mettere a contatto questi desiderii e
                                        farli accordare. Quest'occasione la porse, chi l'avrebbe mai
                                        creduto? il marchese di Roccavecchia.</p>
            <p>Ancor egli aveva udito far parola del giovane infelice arrivato e
                                        caduto infermo a quel modo, e come tutto il paese, essendo
                                        che il vecchio nobile avesse in fondo cuore eccellente,
                                        aveva sentito un grande interesse pel figliuolo del fallito
                                        Antonio Maria. Un giorno adunque, sceso dal suo superbo
                                        castello, s'era avviata alla casa del sor Giacomo
                                        coll'intenzione di cogliere due colombi con una fava; saper
                                        notizie di quel giovinetto, e vedere la sua diletta
                                        figlioccia Enrichetta, la quale da qualche giorno aveva
                                        trascurato di andargli a fare le solite visite.</p>
            <p>Presso all'abitazione dei Varada il marchese incontrò Girolamo,
                                        che andava e veniva per uno spazio di una ventina di metri,
                                        battendo impazientemente colla ghiera del suo nodoso bastone
                                        i grossi sassi del disuguale selciato.</p>
            <p>- Buon giorno, signor Porretta, disse per primo il vecchio nobile
                                        con tutta la sua compitezza abituale, toccando la larga tesa
                                        del suo cappello di paglia di Panama.</p>
            <p>- Riverisco, signor marchese: rispose Gerolamo, non potendo a
                                        meno che rispondere, con una scappellata al saluto del
                                        gentilissimo aristocratico.</p>
            <p>- Lei forse viene di casa, sor Gerolamo?</p>
            <p>- No.</p>
            <p>- Ci va?</p>
            <p>- Sì.... no.... cioè.... Sono qui che aspetto il medico.</p>
            <p>- È andato forse adesso a vedere il malato?</p>
            <p>- Per l'appunto.</p>
            <p>- E come va quel povero giovane?</p>
            <p>- Son qui che attendo il medico che venga a portarmene le
                                        novelle: rispose Gerolamo con tutta, la sua ordinaria
                                        bruschezza.</p>
            <p>Il marchese sorrise in aria di condiscendenza, di protezione e di
                                        superiorità.</p>
            <p>- Mio caro signor Gerolamo, mi pare molto più semplice, in luogo
                                        di star qui aspettando le novelle, di andarle a cercare noi
                                        medesimi là dentro.</p>
            <p>Con una certa famigliarità da principe che vuol onorare il suo
                                        suddito, passò una mano sopra il braccio dello zio Gerolamo,
                                        ed appoggiandovisi, continuò coll'accento di chi non può
                                        supporre nemmanco si possa fare la menoma opposizione a
                                        quanto dice:</p>
            <p>- Or via, andiamoci insieme poichè quella è la meta eziandio
                                        della mia gita; e sono appunto lieto di arrivare mentre c'è
                                        il medico.</p>
            <p>Si ha bell'essere un vecchio burbero di democratico, ma quando
                                        l'ultimo nobile rampollo d'una stirpe nobilissima che si fu
                                        avvezzi nell'infanzia a veder circondata di ogni deferenza,
                                        vi parla in questa guisa e vi trae con sè per sì dolce ed
                                        urbana violenza, come si fa a resistere?</p>
            <p>Lo zio Gerolamo, che pure aveva molto coraggio, non ebbe quello
                                        di piantarsi lì col suo bastone e dire al marchese:</p>
            <p>- Non voglio entrare in casa di quegli animali, cui voi favorite
                                        della vostra protezione.</p>
            <p>Si lasciò far violenza e ripassò - come dentro si desiderava
                                        fortemente - quella soglia che aveva giurato di non varcar
                                        più.</p>
            <p>Il marchese e Gerolamo giunsero nel salotto terreno quando
                                        appunto il medico, dopo visitato l'infermo, dava ai parenti
                                        colà raccolti le men buone notizie. Il trasporto al capo in
                                        Piero resisteva a tutte le operazioni di sangue; la
                                        cognizione non era più tornata in lui, e il delirio
                                        s'avvicendava col letargo; di sicuro il medico non credeva
                                        poter dire ancora nulla, ma le probabilità erano più pel
                                        male che pel bene, e se l'infermo avesse durato ancora
                                        dodici ore in quello stato, il pericolo peggiore sarebbe
                                        diventato una certezza.</p>
            <p>Il sor Giacomo esclamava che quello era un bell'impiccio,
                                        Genoveffa gridava che la sorte li aveva proprio presi a
                                        perseguitare, Enrichetta piangeva disperatamente, Giovanna,
                                        secondo il solito, era rimasta di sopra presso il capezzale
                                        del giacente.</p>
            <p>L'entrata del marchese e dello zio Gerolamo fece diversione. Al
                                        marchese era cosa abituale che si facessero le più
                                        onorifiche accoglienze; allo zio Gerolamo la nuova politica,
                                        inaugurata dietro il consulto col diplomatico speziale,
                                        imponeva loro le sembianze dell'amorevolezza e del rispetto.
                                        Non ostante il fastidio e l'irritazione che in essi avevano
                                        posto le parole del medico, i coniugi Varada non mancarono
                                        alle loro abitudini verso il marchese, al divisato piano di
                                        condotta verso lo zio. Il sor Giacomo salutava come un
                                        burattino, e se il suo sorriso aveva l'amenità di quello del
                                        pizzicagnolo che si vede andare in malora le acciughe, era
                                        pur tuttavia pieno di buona volontà d'essere ameno; la
                                        signora Genoveffa si abbandonava alle riverenze più profonde
                                        ed ai complimenti di maggior sesto. Enrichetta, poverina,
                                        continuava a pianger sì dirotto, che non aveva tempo nè modo
                                        da dire nè da far nulla per accogliere il padrino e lo
                                        zio.</p>
            <p>Il marchese, piantato lì marito e moglie Varada, corse
                                        nell'angolo dove singhiozzava la giovanetta.</p>
            <p>- Olà, cara la mia fanciulla, diss'egli prendendola per mano e
                                        traendola a sè per abbracciarla paternamente; che cos'è
                                        questa desolazione così superlativa? Diamine! questo cugino,
                                        che è qui soltanto da due giorni, ti sta bene a cuore!</p>
            <p>Enrichetta, pur nel suo dolore, sentì un gran turbamento a queste
                                        parole... Avrebbe voluto potere ad un tratto ringoiar tutte
                                        le sue lagrime, poter nascondersi, essere lontana di lì, e
                                        non aver udito quel che le era stato detto. Per la prima
                                        volta, sentì dentro se un po' d'ira contro il suo buon
                                        padrino, che la sopraccaricava sempre di carezze, di regali
                                        e di complimenti.</p>
            <p>La madre intervenne.</p>
            <p>- Questa buona Enrichetta! Diss'ella. Ha un cuore tanto fatto! È
                                        tutta la sua mamma questa cara piccina.</p>
            <p>Gerolamo protestò con una tosse, cui gli suscitò l'aver
                                        ricacciate in gola le parole che già stavano per
                                        uscirne.</p>
            <p>- Via, via, soggiungeva il marchese, carezzando la mano della
                                        ragazza. Ad ogni modo conviene farsi coraggio, e poi le cose
                                        non saranno proprio disperate del tutto...</p>
            <p>Lo zio Gerolamo arrestò in quella per un braccio il medico, che,
                                        credendo di non aver più nulla da fare, se ne partiva quatto
                                        quatto.</p>
            <p>- Alto là, signor dottore. Parlate voi, e proprio sul sodo. Quel
                                        giovane è spacciato?</p>
            <p>- Non ancora. Stanotte o domattina, mi aspetto una crisi; se
                                        volge in bene, eh allora si potrà sperare; ma se invece la
                                        va male, buona sera ai suonatori.</p>
            <p>- Diavolo!</p>
            <p>- Perciò io diceva al signor Varada che sarebbe stato forse
                                        opportuno scrivere alla madre di quel poveretto; se si
                                        voleva esser sicuri ch'ella potesse ancora vederlo.</p>
            <p>- Diavolo! Diavolo! Esclamò ancora lo zio Gerolamo tormentando
                                        con mano agitata il pome del suo bastone.</p>
            <p>Il sor Giacomo fece una smorfia, e il rosso della faccia di
                                        Genoveffa crebbe d'intensità.</p>
            <p>- Sicuro! Disse il marchese; il quale ricordandosi come egli per
                                        convinzione e per partito politico fosse buon cattolico, si
                                        affrettò a soggiungere; e converrà pure pensare a fargli
                                        somministrare i conforti della religione.</p>
            <p>A queste parole i sospiri di Enrichetta si cambiarono in un nuovo
                                        scoppio di lagrime e di singhiozzi.</p>
            <p>- Eh! la religione avrà tempo ad arrivare: disse bruscamente lo
                                        zio Gerolamo, cui il marchese giudicò allora oltre che
                                        democratico, anche un eretico. L'abbiamo qui a due passi
                                        incarnata nella buona faccia di don Pasquale; ma la povera
                                        madre bisogna farla venire da Torino.</p>
            <p>- Conviene scriverle subito, soggiunse il marchese. Colla strada
                                        ferrata in tre ore può essere qui.</p>
            <p>- Certo! Rispose Gerolamo col suo burbero accento. Domani mattina
                                        potrebbe trovarsi al capezzale di suo figlio, ed assistere a
                                        quella crisi che il medico ci annunzia. Se la volgesse bene,
                                        nulla di meglio, ma se invece... Povera donna! Provata così
                                        duramente dalla sorte, avrebbe da vedere morirsi fra le
                                        braccia il suo unico figlio; il solo sostegno, il solo amore
                                        che le resti?</p>
            <p>Le lagrime di Enrichetta raddoppiarono.</p>
            <p>Lo zio Gerolamo aveva un cuore eccellente (ve ne siete potuti
                                        accorgere); ma aveva l'umore più bizzarro che non sia
                                        permesso ad uomo che ha da vivere in società. Il pianto
                                        della ragazza gli faceva molta pena, ma finì per
                                        impazientarlo ancora di più.</p>
            <p>- Eh calmati una volta: gridò alla giovane lo zio con un tono
                                        ruvido, onde il padre e la madre di lei e il marchese e
                                        persino il medico si scandolezzarono. Quando tu abbia
                                        spremuto due ettolitri di lagrime, non cambierai punto cica
                                        delle cose.</p>
            <p>Enrichetta mortificata cacciò il grembiale sugli occhi, e fuggì
                                        di stanza per andare a piangere liberamente altrove.</p>
            <p>Gerolamo continuava, come se nulla fosse:</p>
            <p>- Figuratevi il bel colpo che si ha da recarle a quella misera,
                                        scrivendole;</p>
            <quote xml:lang="it">
               <l>"Venite presto che vostro figlio si muore!"</l>
            </quote>
            <p>E si avrà bell'avviluppare questa botta nel cotone delle frasi;
                                        state pur certi ch'ella capirà più e peggio di quel che sarà
                                        scritto; sentirà il colpo tremendamente nel cuore. C'è
                                        pericolo di ammazzare una povera creatura di donna. In
                                        presenza di questo pericolo io avrei il coraggio d'un
                                        temerario indugio. Aspettiamo la venuta della crisi. La va
                                        bene? Ed allora parto io stesso per Torino, cerco di quella
                                        povera donna, e la conduco qui fra le braccia del figliuolo
                                        entrato in convalescenza. La va male? Allora pazienza, si
                                        curva il capo alla necessità della sorte, che ci costringe a
                                        dare il colpo tremendo.</p>
            <p>La proposta dello zio Gerolamo fu accettata all'unanimità; il
                                        marchese, da uomo di cuore qual'era, capì tutta la pietà
                                        dell'idea di Gerolamo; i coniugi Varada videro che si
                                        sarebbe ritardata la venuta d'una novella ospite, e non
                                        trovarono motivo di contraddire ai due vecchi postisi
                                        d'accordo.</p>
            <p>Il medico partì promettendo di ritornare fra poche ore, il
                                        marchese si pose in cerca della sua diletta figlioccia, e lo
                                        zio Gerolamo salì al piano superiore, curioso di dare
                                        un'occhiata alla faccia dell'infermo.</p>
            <p>Entrò pian piano nella stanza che si era fatta additare da
                                        Gertrude; così piano che neppure Giovanna a tutta prima non
                                        l'ebbe udito venire. Vero è che la povera Giovanna non era
                                        solo intenta a guardia del giacente, ma era assorta eziandio
                                        in una fervorosa preghiera.</p>
            <p>La stanza essendo fatta scura, Gerolamo che veniva dalla luce non
                                        ci vide nulla per entro al primo affacciarsi, e si arrestò
                                        sulla soglia, timoroso d'urtare in qualche mobile. Nulla
                                        colà si muoveva, ed il solo rumore ad udirsi erano due
                                        respirazioni affannate, l'una dal mal fisico, l'altra da un
                                        immenso dolore morale.</p>
            <p>Poco stante, lo zio cominciò a discernere alquanto gli oggetti in
                                        quello scuriccio; vide nel bianco dei lenzuoli un capo
                                        scarmigliato in cui due occhi accesi brillavano di luce
                                        febbrile, vide buttato lì presso al letto un viluppo di
                                        panni, che era la povera zoppa in ginocchioni colla testa
                                        appoggiata alla sponda.</p>
            <p>Quando gli occhi di Gerolamo, assuefattisi a quella poca luce,
                                        vedevano distintamente ogni cosa, Giovanna sollevò il capo e
                                        fissò sul quadro pendente al capezzale del letto, quadro che
                                        rappresentava la Madonna dei sette dolori, uno sguardo di
                                        così intima supplicazione, di tanto spasimo e insieme di
                                        tanta speranza, che lo zio ne fu profondamente commosso. Le
                                        mani strette violentemente insieme e sollevate verso la
                                        divina effigie, l'espressione di anelito della faccia
                                        macilenta e scolorita, concorrevano a dare più vivo e più
                                        efficace il significato a quello sguardo che conteneva tutto
                                        lo spasimo d'un alto spavento e insieme tutto il trasporto
                                        d'una intima speranza e d'una fede sopraterrena. Il vecchio
                                        zio, in quel momento, per quella vista, lesse più a fondo e
                                        meglio nell'anima di quella povera creatura diseredata
                                        d'ogni bene, che non avrebbe potuto fare con lunga
                                        coabitazione nelle circostanze ordinarie. Involontariamente
                                        pensò alle lagrima ed ai singhiozzi d'Enrichetta che
                                        l'avevano impazientato un momento prima, e senza preconcetto
                                        proposito di volerne far paragone, si disse che più profondo
                                        ancora e più forte era quel muto dolore ch'egli ora
                                        sorprendeva nella povera sciancata, e che nell'anima di
                                        questa più tenaci ancora e più forti avevano ad essere gli
                                        affetti.</p>
            <p>S'inoltrò con precauzione entro la stanza, e Giovanna che l'udì
                                        sorse di scatto in piedi.</p>
            <p>- Lei, zio Gerolamo! Esclamò a bassa voce la poveretta,
                                        riconoscendo chi entrava. Oh come è stato buono a
                                        venire!</p>
            <p>- Sì, sono io: rispose Gerolamo con una ruvidezza che celava la
                                        sua emozione. Buono o non buono, ho voluto vedere co' miei
                                        occhi come si governa questo poveretto.</p>
            <p>Giovanna scosse il capo, mandò un profondo sospiro e reclinò gli
                                        occhi alla terra.</p>
            <p>- Sete...sete... oh quanta sete! Balbettò in quella il giacente
                                        con fioca voce.</p>
            <p>La ragazza destramente sollecita sollevò col braccio diritto il
                                        capo del malato, e colla mano sinistra gli porse alle labbra
                                        la tazza ch'egli bevette avidamente.</p>
            <p>- Uhm! Fece lo zio. Sei sempre intorno a questo povero diavolo,
                                        ci scommetto.</p>
            <p>- Più che posso, rispose semplicemente Giovanna. Non ho l'animo
                                        tranquillo, quando son fuori di qua. Egli stesso poi non
                                        prende volentieri da bere se non glie lo porgo io, e non si
                                        calma se non gli tengo io la mano sulla fronte.</p>
            <p>- Ah ah! Dunque un po' di cognizione ce l'ha?</p>
            <p>- Il medico dice di no; ma quando io sopraggiungo e gli parlo, e'
                                        mi pare che mi riconosca.</p>
            <p>- Lascia un po' ch'io lo esamini per bene. Lungo la mia vita ne
                                        ho già veduti parecchi di quelli toccati dal dito della
                                        morte, e un poco me ne intendo.</p>
            <p>Giovanna gli fece luogo, e Gerolamo, chinatosi sopra il malato,
                                        lo guardò attentamente.</p>
            <p>- Può essere ch'io non sia altro che una grossa bestia! disse
                                        egli ridrizzandosi poi; ma mi pare che questo giovanotto ha
                                        ancora una buona provvigione di vita...</p>
            <p>La misera zoppa non lo lasciò neppur terminare. In un impeto
                                        subitaneo di riconoscenza irriflessiva, gli afferrò una mano
                                        e la baciò con ardore.</p>
            <p>- Ehi là! Esclamo lo zio con tono da brontolone. Io non ci posso
                                        nulla, che il diavolo mi porti!</p>
            <p>Prese la buona Giovanna fra le braccia, e stringendola senza
                                        badare che le piantava nella gibbosità della spalla il pomo
                                        del bastone, suo inseparabile compagno, tanto da farle male,
                                        le stampò sulla fronte il più affettuoso bacio, come se
                                        sotto quella fronte vi fosse un leggiadro visino invece di
                                        quelle brutte sembianze, mal fatte e butterate.</p>
            <p>- Sta di buon animo, Giovanna: le disse. Questo povero diavolo
                                        guarirà, e sarai tu che più del medico avrai giovato a
                                        guarirlo.</p>
            <p>Quindi uscì, borbottando fra sè;</p>
            <p>- Se mai casco malato, non voglio altro guardiano che questo
                                        angelico mostro di ragazza, e quando tirerò le calze, il
                                        diavolo mi porti, se non voglio crepare fra le sue
                                        braccia.</p>
            <p>Il marchese in questo frattempo s'era industriato a calmare il
                                        dolore d'Enrichetta, e se non era riuscito a consolarlo il
                                        meno del mondo, almanco aveva ottenuto alcuna diversione da
                                        esso col regalo d'una bella collana che appositamente s'era
                                        procurata a Torino. Quando il padrino le faceva di simili
                                        doni, Enrichetta gli saltava al collo, e sapeva trovare sì
                                        care parole, dette in sì caro modo per ringraziarnelo, che
                                        il vecchio marchese ne andava tutto in sollucchero. Quel
                                        giorno invece mancò la gioia espansiva, mancarono i baci,
                                        mancò l'entusiasmo ammirativo; appena fu se lo sguardo della
                                        fanciulla pagasse un tributo di curiosità al gioiello che
                                        brillava nella sua bustina foderata internamente di raso; e
                                        tutta la manifestazione della riconoscenza la sostenne la
                                        signora Genoveffa con un'abbondanza di parole da
                                        impazientare chicchessia.</p>
            <p>Il marchese, poco soddisfatto del cambio, se ne partì pensieroso,
                                        e sulla soglia incontrandosi di nuovo con Gerolamo, che se
                                        ne veniva ancor egli, andò con esso lui di conserva per un
                                        tratto di strada.</p>
            <p>- Signor Porretta, disse il marchese, ha ella badato a una
                                        cosa?</p>
            <p>- Ho badato a parecchie cose, rispose Gerolamo; ma non so se fra
                                        queste vi sia quella di cui vuol dire il signor
                                        marchese.</p>
            <p>- Voglio dire il dolore d'Enrichetta.</p>
            <p>In quella erano giunti alla cantonata della piazza, e lo
                                        speziale, dritto sul passo della sua bottega, secondo il
                                        solito, vedendoli venire mosse loro incontro con profonde
                                        salutazioni al signor marchese.</p>
            <p>Questi rispose ai saluti con un cenno famigliare della mano, e
                                        continuò il suo discorso, che Domenico accostatosi potè
                                        udire.</p>
            <p>- Quel dolore per un semplice cugino, ancorchè sia stato compagno
                                        d'infanzia, è troppo. Ho paura che quella cara Enrichetta si
                                        sia lasciata portar via il cuore.</p>
            <p>- Diavolo! mormorò lo zio Gerolamo, a cui le parole del marchese
                                        facevano sospettare un'altra simile verità, onde assai si
                                        sgomentava, riguardo a Giovanna.</p>
            <p>- Cospetto! esclamò lo speziale sbalordito, che vedeva in quelle
                                        poche parole una minaccia terribile ai suoi vagheggiati
                                        propositi.</p>
            <p>Il marchese salutò col suo garbo protettore, e si allontanò nella
                                        direzione del suo castello.</p>
            <p>Domenico domandò con premura a Gerolamo:</p>
            <p>- Che cosa dic'egli il signor marchese? Ci sarebbe pericolo?</p>
            <p>- C'è che, guarisca o muoia, quel dabben giovane mi pare mandato
                                        qui dal diavolo apposta per far molto male ad una povera
                                        creatura.</p>
            <p>Così rispose quasi in collera lo zio Gerolamo, e senza voler
                                        ascoltar altro, entrò nella porticina, e si recò a casa
                                        sua.</p>
            <p>- Che? che? disse a sè medesimo lo speziale, grattandosi
                                        un'orecchia. Mi lascierei portar via la torta da un gatto
                                        forestiero? Oibò oibò!</p>
            <p>E si ritirò ancor esso nella sua farmacia, scuotendo il capo come
                                        se l'avesse grave per mille ponderosi pensieri.</p>
         </div>
         <div xml:id="IT010020" type="chapter" n="20">
            <head>XX.</head>
            <p>La notte che successe, Giovanna non abbandonò un minuto solo il
                                        capezzale del giacente; bene aveva inteso dal medico che
                                        quella era notte decisiva della sorte del giovane, meglio
                                        ancora e più vivamente glielo diceva in cuore il suo
                                        istinto. Essa inumidì al dolorante le labbra con cura
                                        continua, ne rinfrescò la fronte colle carezze delle sue
                                        mani, coll'alito del suo soffio, coi baci - sì anche coi
                                        baci - delle sue labbra. Ad un punto in cui pareva oppresso
                                        al giacente il respiro, ella trovò tanta forza nelle sue
                                        deboli membra, lasse per tanta fatica già sostenuta, da
                                        poter sollevare la persona di Piero e sostenerla appoggiata
                                        al petto palpitante, il capo abbandonato sulla sua spalla
                                        fuor di squadro. Quella positura parve recare conforto non
                                        poco all'affanno onde l'infermo era travagliato. Stette così
                                        lunga ora in un queto assopimento; ed ella immobil sempre
                                        nel penoso suo stare, non osava pure trarre il respiro. Ma
                                        quanta soavità sentiva la buona creatura entro sè
                                        stessa!</p>
            <p>Il suo amore - sì il suo amore; e perchè non chiameremmo la cosa
                                        col suo nome? - Era un vero amore il suo, da essa medesima
                                        ignorato, povera creatura condannata a viver scevra dalle
                                        gioie paradisiache e tremende dell'amor corrisposto, ma un
                                        amore santo, puro, immenso, in cui tutta s'era venuta a
                                        fondere l'anima sua, la potenza della sua virtù, la
                                        sublimità del suo spirito - il suo amore prendeva in
                                        quell'istante alcuna tinta eziandio di quell'altro divino
                                        sentimento che è la maternità. Le pareva, sentiva che in
                                        quell'atto, con quella tanta effusione di volontà, di
                                        affetto, di sè medesima, ella istillava una porzione di vita
                                        in quell'organismo travagliato dal male, ella impediva,
                                        colla potenza del desiderio e dell'amore, che in esso
                                        prevalesse la morte. Gli affetti di donna innamorata e di
                                        madre in una invasero la sua anima così nobile e così santa.
                                        Le parve acquistare un diritto su quell'essere che riposava
                                        abbandonato fra le sue braccia; che ella, conservandolo alla
                                        esistenza, faceva suo il diritto ed il dovere di vegliare
                                        per sempre su quel capo diletto, che si appoggiava con tanta
                                        fiducia su lei. Ebbe uno scampolo delle ineffabili gioie
                                        materne, ella, misera pianta infeconda in questa landa della
                                        vita!</p>
            <p>Al mattino il medico fu molto e grandemente sorpreso della piega
                                        che prendevano le cose.</p>
            <p>- È va il meglio che si possa desiderare, diss'egli alle due
                                        ragazze che stavano ansiose aspettando le sue parole. Sono
                                        certo che fra poco tornerà pienamente in conoscenza di sè, e
                                        se nulla succede di nuovo, si può dir salvo fin d'ora.</p>
            <p>Enrichetta proruppe in una esclamazione di gioia, e non potè
                                        contenere l'espressione del suo contento. Giovanna, essa,
                                        non ebbe parole; impallidì ancora maggiormente, sentì un
                                        rimescolìo inesprimibile in tutto il suo essere, le parve
                                        che la tanta emozione le stringesse la gola con mano di
                                        ferro, i polsi le batterono forte forte nel capo, fuggì da
                                        quella stanza, e riparatasi dove nessuno la potesse vedere,
                                        si gittò ginocchioni in terra, scoppiò in pianto che non
                                        erale penoso, sollevò le palme congiunte al cielo. ed
                                        esclamò dal fondo dell'anima:</p>
            <p>- Grazie! Grazie, mio Dio! Grazie Vergine santissima
                                        addolorata!</p>
            <p>Poi rasciugatisi in fretta in fretta gli occhi, premutosi il
                                        cuore che saltellava allegramente, come per imporgli più
                                        calmo battito, ella tornò sollecita nella camera
                                        dell'infermo. Tutta la sua stanchezza della notte parevale
                                        affatto svanita. Il medico aveva detto che Piero non avrebbe
                                        tardato a rientrare in sè. Ella voleva esser lì a cogliere
                                        il primo sguardo della tornata intelligenza. Era l'unico
                                        premio cui osava aspirare. Con quanta emozione stette essa
                                        aspettando questo sguardo! Ma vedete disavventura della
                                        infelice! La madre la chiamò per alcuna bisogna.</p>
            <p>- Vai pure, disse Enrichetta. Sto io qui a vece tua....</p>
            <p>Ah! gli era questo appunto che pungeva la povera creatura, e non
                                        ne sapeva bene il perchè. Un'altra in sua vece! Un'altra che
                                        avrebbe potuto carpirle quell'unico compenso cui agognasse!
                                        La madre ripeterà la chiamata colla voce più forte, con cui
                                        fosse solita far rimbombare le stanze di quella casa.
                                        Giovanna diede ancora una sguardata al volto placidamente
                                        composto di Piero, che teneva gli occhi chiusi e si
                                        allontanò. Ma appena aveva fatto pochi passi, quando Piero,
                                        foss'egli stato desto dalla voce troppo robusta della
                                        signora Genoveffa, aprì gli occhi, e li girò intorno con
                                        espressione di piena intelligenza.</p>
            <p>Vide innanzi a sè la splendida bellezza d'Enrichetta, la quale
                                        pareva spandere un mite chiarore nello scuro di quella
                                        stanza. Richiuse nuovamente gli occhi per vedere se quella
                                        fosse una lieta visione od una realtà. Riaprendoli,
                                        riconobbe del tutto quelle sembianze leggiadre e quello
                                        sguardo soave, in cui era una emozione ch'egli sentì
                                        ricercargli dolcemente le più intime fibre dell'anima.</p>
            <p>Durante il suo delirio, alcune volte, aveva egli pur tuttavia
                                        traveduto, come per lucidi intervalli, uno sguardo e un
                                        sorriso benigno di donna stargli sopra con immenso amore:
                                        aveva sentito in nube l'impressione di benessere che le cure
                                        della povera Giovanna gli cagionavano: l'idea glie n'era
                                        stata come latente entro l'anima per isvolgersi al primo
                                        tornare in sè della mente offuscata. Ora il ricordo e la
                                        riconoscenza glie ne vennero ad un punto: e trovandosi lì
                                        presente la bella fanciulla, a lei di colpo egli ne fece
                                        omaggio e li credette dovuti. Piero guardò la cugina con
                                        occhio pieno d'amore, le rivolse un ineffabile sorriso, e
                                        sussurrò colla debol voce impressa d'immensa
                                        gratitudine:</p>
            <p>- Enrichetta!</p>
            <p>Giovanna l'udì, benchè già avesse passata la soglia della stanza.
                                        Tornò presso al letto d'un balzo; ma era tardi! Il primo
                                        sguardo, il primo sorriso, la prima parola non erano state
                                        per lei.</p>
            <p>- Anche tu, Giovanna! Disse il malato vedendola: Grazie! Grazie
                                        tuttedue!</p>
            <p>Anche tu! Ecco la miserella ridotta alla parte secondaria. Ella
                                        ch'era stata sola al travaglio, non veniva che in secondo
                                        grado nella riconoscenza. Non pensò neppure a dolersene la
                                        povera sciancata, ma in quel primo istante n'ebbe una
                                        trafittura non lieve, di cui si rimproverò aspramente fra sè
                                        stessa come d'un tristo sentimento.</p>
            <p>- Giovanna! Giovanna! Tornò a tuonare la voce potente
                                        dell'autocrate in gonnella di quella casa: e la poveretta
                                        s'affrettò ad accorrere.</p>
            <p>- Io starò qui un poco a farti compagnia, se ti piace: disse
                                        Enrichetta colla sove melodia della sua voce, sedendosi su
                                        quella seggiola su cui aveva vegliate tante notti di seguito
                                        Giovanna.</p>
            <p>- Oh tanto, oh tanto! Mormorò il giacente con infinita emozione
                                        di giubilo, di benessere e di riconoscenza.</p>
            <p>- Va bene, riprese vezzosamente la fanciulla; ma bisogna star lì
                                        quieto e non parlare.</p>
            <p>- Purchè possa guardarti! Disse Piero. Mi fa tanto bene il
                                        vederti!</p>
            <p>Enrichetta fece un sorrisetto pieno d'una inesprimibile
                                        avvenenza.</p>
            <p>- Oh guardami pure. Credo che ciò non ti possa nuocere.</p>
            <p>E stettero guardandosi: e quante cose, senza pronunciar parole,
                                        si dissero in quegli sguardi le due giovani, belle e
                                        simpatiche creature! Giovanna in quel frattempo
                                        faticosamente si adoperava nei più umili e più gravosi
                                        servizi di casa.</p>
            <p>Era di poco inoltrata la mattina, quando venne lo zio Gerolamo,
                                        che trovò Piero meglio assai di quanto avrebbe potuto
                                        immaginare la più lusinghiera speranza.</p>
            <p>- E così, giovinetto, mi riconoscete ancora? Domandò egli col suo
                                        piglio franco e non ispiacevole nella sua bruschezza.</p>
            <p>- Oh sì, signor Gerolamo: rispose il malato, e ricorderò sempre
                                        come al mio ritorno al villaggio il primo de' miei
                                        compaesani ch'io incontrassi sia stato lei, che fu così
                                        gentile per me....</p>
            <p>- Uhm! Interruppe il vecchio bizzarro. Gentile un corno!... Gli è
                                        voi che foste superbo, più forse che non avreste dovuto.
                                        Lasciamola lì.... L'abbiamo scappata bella eh? Che tocco di
                                        febbre cerebrale voi mi covavate sotto quel malessere che a
                                        dir la verità, sosteneste con molto coraggio!... Basta;
                                        l'abbiamo rattoppata, e io metto pegno che queste arie
                                        balsamiche montanine, che sono inoltre le vostre arie
                                        native, vi rimettono quel di prima in men che non si dice. E
                                        della vostra guarigione sapete a chi vi conviene dir grazie?
                                        Alla natura dapprima, la quale in questa sorta di cose fa i
                                        due terzi, e poi ancora la maggior parte dell'altro terzo;
                                        quindi, se vi piace, dite pur grazie anche al medico, che
                                        non vi ha ammazzato, ma più assai che al medico siate
                                        riconoscente ad un angiolo che vi ha curato con tanta
                                        pazienza, con tanta sollecitudine che nulla più.</p>
            <p>Piero volse il suo sguardo pieno di amore verso Enrichetta, la
                                        quale stava ancora ai piedi del letto, e disse
                                        coll'espressione di un sentimento incancellabile:</p>
            <p>- Oh sì! lo so, e potessi dare tutta la mia vita a mostrare a
                                        quell'angelo la mia gratitudine.</p>
            <p>Gerolamo si compiacque molto del calore con cui erano dette
                                        quelle parole da Piero, e non si pensò nemmanco per sogno
                                        che questi le applicasse ad altra persona da quella che se
                                        le meritava.</p>
            <p>Forse lo zio, continuando nel discorso, avrebbe chiarito
                                        l'inganno; ma ad interrompere, ecco entrare la mole animata
                                        che portava il giaco bianco e la faccia rubiconda della
                                        signora Genoveffa.</p>
            <p>Per prima cosa costei fece partire Enrichetta di là, per seconda
                                        degnò d'una stretta di mano lo zio Gerolamo tutto stupito di
                                        tanto favore, per terza disse al malato ciie sì rallegrava
                                        molto di vederlo in quella miglioria, e che sì augurava
                                        guarisse presto e per lui e per loro stessi.</p>
            <p>Avrebbe detto qualche cosa di più chiaro da far capire al
                                        giacente che trovavano un soverchio peso la malattia di lui,
                                        se Gerolamo non l'avesse interrotta.</p>
            <p>- Se voi mi promettete di star calmo, diss'egli a Piero, vi dirò
                                        una cosa che vi farà molto piacere di certo.</p>
            <p>- Sì, sarò calmo, rispose il malato: ah! voi mi volete parlare di
                                        mia madre?</p>
            <p>- Bravo! L'avete indovinata alla prima.</p>
            <p>- Ah! Ella è qui! Esclamò Piero, i cui occhi brillavano. Oh
                                        venga, venga! Come la vedrò volentieri!...</p>
            <p>- Ecco lì che non siete più calmo. No, signorino, essa non è
                                        ancora qui. Abbiamo giudicato meglio di non darle nuove
                                        affatto di voi, se non quando potessimo dargliene alcune un
                                        po' migliori. Questo momento è venuto. Essa, per non aver
                                        ricevute vostre lettere, sarà certamente in qualche ansietà,
                                        che è tempo di far cessare. Bene! Voi mi dite il suo
                                        indirizzo; io le scrivo tosto che si prepari e m'aspetti:
                                        parto col treno di mezzogiorno, arrivo a Torino - ho giusto
                                        qualche cosa da farci - la cerco, la trovo, le dico tutto
                                        per filo e per segno, e domani la imbarco meco in un
                                        carrozzone della ferrata, e ve la porto qui alla sponda del
                                        letto a mezzogiorno, un po' prima o un po' dopo, secondo che
                                        il mulo di Barbetta vorrà camminare.</p>
            <p>- Oh grazie, esclamò Piero, i cui sguardi esprimevano tutta la
                                        gioia che gli destava in cuore quest'annunzio, tutto il bene
                                        che gli faceva e tutta la riconoscenza che ne sentiva per
                                        Gerolamo: oh grazie! Voi siete buono...</p>
            <p>- Sì, tre volte buono, che il diavolo mi porti!... Sono quel che
                                        mi ha fatto Domeneddio, e state zitto voi, che il parlar non
                                        vi giova.</p>
            <p>Nelle parole dello zio, due cose avevano colpito sora Genoveffa:
                                        una il prossimo arrivo della cugina, cui se non le
                                        dispiaceva affatto vedere umiliata ed aver supplichevole
                                        dinanzi, le rincresceva pur tuttavia dovere albergare;
                                        l'altra che Gerolamo aveva alcune faccende da sbrigare a
                                        Torino, ed era quindi il caso di mettere in atto il disegno
                                        suggerito da quel furbo di speziale.</p>
            <p>Quando lo zio se ne fu andato, Genoveffa corse ella stessa nella
                                        casa comunale, confabulò col marito, e poi guizzò lesta
                                        nella farmacia, e si ridusse a stretto colloquio col sor
                                        Domenico nella retrobottega.</p>
            <p>Ella disse allo speziale tutto quello che aveva da dire, ma lo
                                        speziale aveva da parte sua ben maggiori e più importanti
                                        cose da comunicarle. Prima di tutto, egli incominciò con una
                                        dichiarazione formale: il suo interesse per la famiglia
                                        Varada era tanto che ad ogni modo si sarebbe posto a
                                        qualunque sbaraglio pel vantaggio della medesima; credeva
                                        averne dato prove per l'addietro luminose; quantunque in
                                        realtà non avesse fatto nulla, la signora Genoveffa stimò
                                        buona politica di riconoscere calorosamente che queste prove
                                        egli le avea date in realtà. Ma, soggiunse il furbo <foreign xml:lang="la">factotum</foreign> di quel villaggio,
                                        schietto com'egli era per natura, pensava suo debito non
                                        tacer oltre un suo caro progetto, di cui forse la signora
                                        Genoveffa erasi dubitata, poichè egli ci valeva cosi poco a
                                        dissimulare. Se a questo progetto fosse stato fatto buon
                                        viso dalla famiglia Varada, egli avrebbe avuto maggior zelo
                                        e maggiori titoli per adoperarsi in favore di essa, poichè
                                        si sarebbe stimato sin da quel momento di aver l'onore di
                                        appartenere alla medesima; e credevasi in caso di poterle
                                        rendere un servizio tutt'altro che indifferente.</p>
            <p>Genoveffa, che aveva già capito tutto, domandò istantemente,
                                                <foreign xml:lang="la">pro forma</foreign>, dicesse
                                        l'accennato disegno; e quando udì esser una proposta di
                                        matrimonio fra lo speziale ed Enrichetta, si mostrò forte
                                        stupita, come per cosa inattesa, di questa, domanda che si
                                        aspettava da oltre un anno. Capì che Domenico metteva la sua
                                        complicità a quel prezzo, ed ella, in massima non avversa a
                                        siffatto progetto, avrebbe pur voluto sapere se il concorso
                                        del farmacista arrecava un utile tale per cui convenisse
                                        impegnarsi con esso lui di subito, rinunziando ai possibili
                                        benefizii del temporeggiare. Rispose pertanto colle solite
                                        tergiversazioni. Era un grande onore per lei e per la
                                        figliuola la proposta accennata dal signor Tartini; ma
                                        Enrichetta era ancora tanto giovane; ma ella non poteva
                                        decider nulla così su due piedi, senza consultare prima
                                        anche il padre della ragazza; ma conveniva dipendere anche
                                        dall'eccellentissimo marchese di Roccavecchia, amoroso
                                        padrino d'Enrichetta, ecc., ecc.</p>
            <p>Lo speziale controrispose come in una discussione alla Camera: Un
                                        buon matrimonio non esser mai troppo presto per una giovane
                                        che avesse passato i sedici anni; lusingarsi egli per le sua
                                        fortune, per le sue attinenze, pel suo casato di non essere
                                        un partito disprezzabile; certo essere da aspettare il
                                        parere del padre della ragazza, ma sapersi da tutti quanta
                                        deferenza avesse giustamente il sor Giacomo per sua moglie;
                                        confidare egli intanto che quest'alleanza non sarebbe vista
                                        di mal occhio nemmanco dal signor marchese, a cui egli
                                        sarebbe andato quel giorno medesimo ad aprirsi, quando la
                                        risposta della signora Genoveffa non l'avesse tolto affatto
                                        di speranza.</p>
            <p>Siccome la madre d'Enrichetta si mostrava ancora in fra due,
                                        Domenico diede allora un gran colpo.</p>
            <p>- Bene! Vi lascio tutto il tempo che più vi piaccia a pensarvi;
                                        ma, se fossero veri i sospetti che ho intorno alle
                                        intenzioni del sor Gerolamo, mi licenziereste voi intanto ad
                                        agire come se già fossi vostro genero?</p>
            <p>- Che intenzioni sospettate voi nello zio? Domandò con molta
                                        curiosità Genoveffa.</p>
            <p>- Le intenzioni più avverse a voi altri.</p>
            <p>- Ma quali? Ma quali?</p>
            <p>- Egli vuol fare testamento, e lasciare le sue sostanze ad altri
                                        che non voi.</p>
            <p>- Oh cielo!</p>
            <p>- Zitto! ch'egli è qui sopra con mio padre.</p>
            <p>- Ma come? È ciò possibile? Da che cosa avete scoperto un simile
                                        orrore? Ma s'egli vuol far testamento, è proprio segno, gran
                                        Dio! ch'egli ha qualche cosa da lasciare!</p>
            <p>Lo speziale ammiccò degli occhi e dondolò la testa, come per dire
                                        ch'egli n'era ormai certo.</p>
            <p>- Volete ch'io vi dica tutto? Domandò egli.</p>
            <p>- Oh sì, caro sor Domenico: disse Genoveffa con effusione,
                                        prendendogli le mani e stringendogliele forte.</p>
            <p>Lo speziale guardò che nessuno potesse entrare in bottega senza
                                        far suonare il campanino della porta, tirò le tendine delle
                                        finestre perchè niuno si potesse accostare dal cortile senza
                                        esser visto, e cominciò la sua narrazione.</p>
         </div>
         <div xml:id="IT010021" type="chapter" n="21">
            <head>XXI.</head>
            <p>- Bisogna che sappiate, così disse lo speziale a Genoveffa, che,
                                        non so per qual arte o merito, quel vostro malaugurato
                                        cugino ha saputo guadagnare in modo straordinario le grazie
                                        di questo vecchio burbero che guarda tutta la gente a
                                        stracciasacco.</p>
            <p>- Chi? nostro cugino? Piero?</p>
            <p>- Lui appunto. Sapete che sono venuti insieme quel dì al
                                        villaggio. D'allora in poi Gerolamo non fa che parlare di
                                        quel giovanotto con un interesse, con una affezione che il
                                        dirlo è nulla.</p>
            <p>- E non s'eran mai visti prima. Che quel maledetto giovinastro
                                        l'abbia stregato?</p>
            <p>- Il fatto è che parecchie fiate vostro zio andò ripetendo, e lo
                                        disse ancora testè tornando di casa vostra, che se la sorte
                                        gli avesse dovuto dare un figliuolo, egli avrebbe desiderato
                                        che fosse come questo tale che il diavolo ci ha mandato tra
                                        i piedi.</p>
            <p>- Disse proprio cosi?</p>
            <p>- Piuttosto dieci volte che una.</p>
            <p>La sora Genoveffa rifletteva profondamente.</p>
            <p>- E s'egli è tornato a casa vostra, continuava lo speziale, dopo
                                        aver detto a tutti, che avevano e non avevano voluto udirlo,
                                        che non ci avrebbe più messo i piedi, non fu egli per altro
                                        che per vedere questo coso ch'ei prese subitamente a
                                        proteggere e a prediligere?</p>
            <p>- To' gli è vero!</p>
            <p>Genoveffa abbrancò per un braccio lo speziale, e mettendogli la
                                        bocca vicino all'orecchio, soggiunse:</p>
            <p>- E voi temete che voglia lasciar erede quel pitocco della
                                        malora?</p>
            <p>Domenico accennò vivamente di sì col capo.</p>
            <p>- Udite! diss'egli poi. Questa mattina, quando Gerolamo entrò in
                                        bottega tornando da casa vostra, io era in questo medesimo
                                        luogo, e le tende abbassate dell'uscio non lasciavano vedere
                                        che qui ci fosse gente. In bottega stava mio padre, col
                                        quale sapete quanta domestichezza e quanta confidenza abbia
                                        vostro zio. Se ci ha un segreto, io era certo che tosto o
                                        tardi il sor Gerolamo lo svelerebbe a mio padre. Dalle prime
                                        parole che pronunziò Gerolamo capii che se non aveva ancora
                                        detto nulla sino allora, era al punto adesso di cominciare
                                        le confidenze. - Sei tu solo? domandò vostro zio. - Affatto
                                        solo, rispose mio padre che sbadigliava sulla Gazzetta.
                                        Sentii il passo del sor Gerolamo che si accostava alla
                                        retrobottega, e mi rincantucciai in questo angolo scuro.
                                        S'ei mi avesse visto, avevo già un ampollino in mano che
                                        avrei mostrato d'esser venuto a prender colà. Non mi vide,
                                        lasciò ricader la tenda, e si riaccostò a mio padre.</p>
            <p>Domenico tacque un momento, e poi guardando fiso con occhio
                                        penetrante la signora Genoveffa, disse in tono da
                                        ipocrita:</p>
            <p>- Se si fosse trattato di tutt'altra cosa che del vostro
                                        interesse, vi prego di credere che o mi sarei fatto sentire,
                                        o mi sarei allontanato senza indugio...</p>
            <p>- Lo credo, lo credo: si affrettò a dire con impazienza
                                        Genoveffa, ansiosa di venirne all'importante della faccenda.
                                        Ma in fine che cosa udiste?</p>
            <p>- Dapprima, il sor Gerolamo passeggiò su e giù con passo
                                        concitato, picchiando per terra col suo bastone, borbottando
                                        e tossendo dì tanto in tanto, come uomo che voglia dir
                                        qualche cosa e non sappia da che capo rifarsi. Mio padre
                                        finì per alzare la sua faccia dalla Gazzetta, e guardando
                                        vostro zio dal di sopra delle lenti degli occhiali ch'ei si
                                        era messo per leggere, gli domandò con quella sua voce
                                        placida che gli conoscete: - Che cosa ti frulla pel capo?
                                        Scommetterei che ci hai qualche cosa che ti tormenta. - Sì,
                                        che il diavolo mi porti: rispose a suo modo il sor Gerolamo,
                                        piantandosi innanzi a mio padre. Vengo da casa i miei
                                        nipoti. - E quel giovinotto va peggio? interrogò papà. - No,
                                        anzi, può dirsi bello e sicuro della guarigione. - E qui giù
                                        gli elogi di quel babbuino che vi ho detto. - Che cosa è
                                        dunque che ti turba? ritornò a domandare mio padre quando
                                        Gerolamo ebbe finito. Qui vostro zio rifece alcuni giri per
                                        la bottega, e poi... Mi permetterete che io vi ripeta le sue
                                        testuali parole, perchè conosciate tutta la verità e
                                        possiate apprezzare giustamente la gravità della
                                        situazione.</p>
            <p>- Sì, sì: esclamò Genoveffa al colmo dell'interessamento: dite
                                        pur tutto.</p>
            <p>- Vostro zio adunque proruppe coll'accento più vivo
                                        dell'indignazione: - La ho con quei miserabili, senza cuore,
                                        sordidi avari di miei nipoti, che il fistolo li colga.</p>
            <p>Genoveffa divenne, come nei casi delle grandi emozioni, di color
                                        pavonazzo.</p>
            <p>- Disse proprio così?</p>
            <p>- Lo disse, in parola d'onore.</p>
            <p>- Brutto coso d'un vecchio barbone senza gran di sale in
                                        zucca!...</p>
            <p>- Non alzate la voce; vi ripeto che vostro zio è qui sopra in
                                        casa.</p>
            <p>- E poi? E poi?</p>
            <p>- E poi continuò così: - Me, quando sono arrivato, perchè ho
                                        detto d'esser povero (notate quell'<emph rend="italic">ho
                                                detto</emph>), mi trattarono come un cane col
                                        cimurro; questo povero giovane, se non fosse per rispetto
                                        umano, lo lascierebbero crepare all'ospedale; la infelice
                                        Giovanna che è quella che val meglio di tutta la casa...</p>
            <p>- Ah sì? Interruppe coi denti stretti pel furore Genoveffa, alla
                                        quale parve tornasse più offensiva quest'ultima affermazione
                                        che tutte le ingiuriose parole di prima.</p>
            <p>- Quell'infelice Giovanna assassinano a un po' per volta con
                                        barbarie degna più che della galera....</p>
            <p>- Ah birbone! Ah scellerato! Diede fuori la moglie del sor
                                        Giacomo, che non poteva più contenersi. Ah noi siamo degli
                                        assassini, ah noi siamo gente da galera.... Uh! se l'avessi
                                        udito io!... E voi avete dato passata a tutte quelle belle
                                        cose, come se fossero zuccherini?....</p>
            <p>- Calmatevi, sora Genoveffa: disse lo speziale col suo tono più
                                        melato. Volete farvi sentire fin dalla <emph rend="italic">canonica</emph>?</p>
            <p>- Eh! mi sentano da casa il diavolo.</p>
            <p>- Sì, se ciò potesse giovare; ma uno scandalo non farebbe che
                                        tagliar alla radice le speranze dell'avvenire.</p>
            <p>Genoveffa rientrò in sè, e capì che quel Macchiavelli da farmacia
                                        aveva ragione. La donna incollerita cedette il posto
                                        all'avida cacciatrice di eredità.</p>
            <p>- È giusto, diss'ella abbassando tono e voce. Ma il nocco giace
                                        nel vedere se siamo ancora in tempo.</p>
            <p>- Lo siamo. State ad ascoltare. Mio padre non rispose nulla alle
                                        parole di Gerolamo. È il suo modo di fare quando non può dar
                                        torto a chi parla e non vuole nemmeno dargli manifestamente
                                        ragione. Vostro zio tornò a girare come prima, che pareva un
                                        orso in gabbia, poi, masticato e borbogliato bene fra sè,
                                        uscì fuori di nuovo: - Gaudenzio, ho bisogno di te. - Eccomi
                                        qua. - Ma di te, soggiunse Gerolamo non come amico, sibbene
                                        come notaio.</p>
            <p>- Ah, ah! Esclamò Genoveffa, che accrebbe ancora, se era
                                        possibile, l'attenzione con cui ascoltava.</p>
            <p>- Come notaio? Domandò stupito mio padre, lasciando la Gazzetta e
                                        levando il capo: in che modo? - E il sor Gerolamo: - Se
                                        avessi bisogno di fare un atto?.... Papà lo interruppe. -
                                        Senti, gli disse, in questo paese non sono io solo di
                                        notaio, ma siamo in due, e il lavoro non ci è tanto che un
                                        atto di più o di meno da rogare non sia cosa da darci
                                        importanza. Appunto perchè noi siamo fratelli e conviviamo
                                        insieme, sarebbe opportuno e mi piacerebbe assai di più che
                                        tu ti servissi del mio collega, al quale, anche per debito
                                        di parentela, dovresti arrecare il vantaggio di questo po'
                                        di guadagno.</p>
            <p>- Vostro padre è davvero un gran galantuomo: disse Genoveffa, che
                                        in realtà fra se stessa trovava tanta virtù un atto da
                                        minchione.</p>
            <p>Domenico s'inchinò come per acconsentire a quella proposizione e
                                        farsene onore; poi continuò:</p>
            <p>- Il sor Gerolamo disse che di vostro marito non voleva nemmanco
                                        sentirne a parlare; che quello cui accennava doveva essere
                                        un atto segretissimo da sapersi da nessuno al mondo fuor di
                                        loro due; in una parola che voleva far testamento e glie ne
                                        domandava prima consiglio e poi il suo ministero. A mio
                                        padre, che si stupiva gli fosse venuta questa idea del
                                        testamento così ad un tratto, vostro zio rispose che invece
                                        gli era da un po' di tempo che ci andava pensando, che aveva
                                        esitato finora perchè non sapeva bene a chi lasciar la sua
                                        roba che se la meritasse...</p>
            <p>- E noi? Non potè trattenersi dall'esclamare la signora
                                        Genoveffa, i cui occhi brillavano come due carboni accesi.
                                        Ed io, che sono la sua unica parente?</p>
            <p>- Gli è quello appunto che rispose mio padre; ma il sor Gerolamo
                                        esclamò che era bensì venuto in paese coll'intenzione di
                                        lasciar tutto a voi quando avesse trovato nella vostra
                                        famiglia dei parenti a modo suo, ma che la maniera con cui
                                        lo avevate accolto e quella con cui vi vedeva governar le
                                        cose vostre, glie ne avevano cacciato lontano le mille
                                        miglia la volontà. Mio padre parlò di nuovo a favor vostro,
                                        insistendo appunto sulle ragioni di parentela. - O che?
                                        Interruppe il sor Gerolamo, se io volessi lasciare ad uno
                                        che non mi fosse parente null'affatto, non ne sarei
                                        padrone?</p>
            <p>- Oh cielo! Ha detto proprio così? E vostro padre che cosa gli
                                        rispose?</p>
            <p>- Che legalmente era padronissimo, ma che pur tuttavia egli lo
                                        sconsiglierebbe dal farlo... Il sor Gerolamo non lo lasciò
                                        continuare. - Vai al diavolo anche tu: proruppe colla sua
                                        ordinaria brutalità. Non mi piace che i miei denari vadano
                                        in mano a gente di quella fatta; lascio un legato alle
                                        ragazze, e il resto a chi mi piace e a cui voglio bene.</p>
            <p>- E voi pensate che abbia voluto significare quel pitocco di
                                        Pierino?</p>
            <p>- Non saprei a chi altri applicare quelle parole.</p>
            <p>- Uh lo scellerato! Non so chi mi tenga dall'andare senz'altro a
                                        metter fuori di casa quel mariuolo, perchè crepi nella
                                        strada.</p>
            <p>- Fareste molto male: disse freddamente il farmacista.</p>
            <p>- E vostro padre non soggiunse altro?</p>
            <p>- Sì; disse che s'accorgeva dal come gli parlava. Gerolamo
                                        trovarsi in uno stato di surreccitazione; ch'era bene si
                                        calmasse e prendesse tempo a rifletterci, giacchè tanto e
                                        tanto non c'era nulla che premesse, ed egli aveva de' begli
                                        anni innanzi a sè. - E che ne sai tu? gridò vostro zio. Io
                                        posso morire da un momento all'altro per lo scoppio del mio
                                        aneurisma; e da alcuni giorni mi sento appunto cosi male,
                                        che non mi stupirei di restar lì col tiro a secco....</p>
            <p>- Crepasse! Mormorò caritatevolmente in mezzo i denti la buona
                                        signora Genoveffa.</p>
            <p>- Dunque chi ha tempo non aspetti tempo, continuava il sor
                                        Gerolamo; e se non vuoi farmelo tu il testamento, vado dal
                                        primo notaio che trovo a Torino, e me lo faccio schiccherar
                                        giù come mi piace. In quella entrò per ventura don
                                        Pasquale.</p>
            <p>- Un altro bei capo, e de' nostri amici quello li! Disse
                                        Genoveffa con amara ironia, battendo replicati colpi del
                                        piede per terra a disfogo della stizza che la rodeva. - Mio
                                        padre propose di consultare il parroco in proposito: vostro
                                        zio acconsenti, e se ne andarono tutti tre nella stanza di
                                        sopra.</p>
            <p>- Di modo che, proruppe la moglie del sor Giacomo, ora stanno là
                                        imbastendo uno scellerato di testamento, che ci spoglia di
                                        quanto ci viene?... Uh!...</p>
            <p>- Voi conoscete mio padre. Non credo ch'egli si disponga a far
                                        cosa che possa pregiudicarvi; ma se egli non cede alla
                                        prima, il sor Gerolamo insistendo può farlo acconsentire a
                                        fare il voler suo un altro giorno, e in ogni caso può anche
                                        fare come disse, cioè cercar d'un altro notaio a Torino.</p>
            <p>Genoveffa tornò ad abbrancare per un braccio lo speziale, e gli
                                        disse a bassa voce, ma con espressione sul cui significato
                                        non era possibile ingannarsi: - I nostri interessi sono i
                                        vostri, sor Domenico. Ditemi voi, che avete più talento di
                                        tutti, ditemi che cosa si debba fare.</p>
            <p>Lo speziale guardò bene per entro agli occhi la donna, e fece a
                                        sua volta una richiesta:</p>
            <p>- Mi domandate voi codesto come lo domandereste ad un estraneo o
                                        ad un amico... o ad un <emph rend="italic">genero</emph>?</p>
            <p>- Ad un genero; rispose la madre di Enrichetta. Qua la mano, sor
                                        Domenico. Abbiate il consentimento del marchese, e il
                                        matrimonio è fatto.</p>
            <p>- Il consenso del marchese l'avrò di quest'oggi stesso. Ora
                                        ascoltate. Prima cosa da farsi: chiarirsi positivamente se
                                        esista un'eredità cui valga la pena di conquistare. Per ciò
                                        servirà Fusella, il quale seguiti oggi stesso a Torino lo
                                        zio Gerolamo.</p>
            <p>- Mio marito glie ne diede già tutte le istruzioni
                                        occorrenti.</p>
            <p>- Inoltre io farò di scoprir qualche cosa da mio padre,
                                        interrogandolo destramente. Da lui pure tenterò dì sapere se
                                        il testamento già fu fatto a come. Se sì, la bisogna sarà
                                        più difficile, ma non disperata; se no, converrà impedire
                                        che esso si faccia. Per ciò è mestieri vestire la pelle
                                        d'agnello. Mille dimostrazioni di benevolenza allo zio, a
                                        quel tanghero di vostro cugino, a patto di sbarazzarsene il
                                        più presto che si possa; trattar coi guanti Giovanna...</p>
            <p>Genoveffa fece un sobbalzo come chi ode la più assurda delle
                                        proposizioni.</p>
            <p>- È necessario; instò Domenico. Se si potesse ancora tirar io zio
                                        in casa, tanto meglio; mandargli intorno le nipotine... A
                                        proposito, non lasciare che Enrichetta bazzichi intorno al
                                        malato. Ci stia Giovanna, va benissimo; ma la mia sposa, no,
                                        no, e poi no.</p>
            <p>- State tranquillo.</p>
            <p>- E poi prendere consiglio dalle circostanze. Istruitemi di tutto
                                        quello che accade: io vi terrò in giorno di tutto quanto mai
                                        riuscirò a sapere, e cosi, <foreign xml:lang="la">viribus
                                                unitis</foreign>, voglio dire tutti d'accordo,
                                        otterremo quello che ci sta a cuore.</p>
            <p>Mentre nella retrobottega a pian terreno si suggellava fra lo
                                        speziale e madama Varada questa più intima alleanza, nelle
                                        camere del piano superiore abitate da Gaudenzio e da
                                        Gerolamo, fra questi duo e il parroco, aveva luogo una
                                        conferenza importantissima per le vicende di questa storia,
                                        i risultamenti della quale apprenderemo dal seguito del
                                        racconto.</p>
            <p>Il sor Gerolamo, venuto alla stazione della ferrovia di C., notò
                                        un individuo che si baloccava là intorno, e riconobbe Matteo
                                        Fusella.</p>
            <p>- Che cosa fate voi qui? Gli domandò accostandolo.</p>
            <p>- Eh! mi tocca andare a Torino per certe mie faccende. Rispose
                                        con aria da nesci il mariuolo. O che ci va anche lei?</p>
            <p>- Sì: rispose asciuttamente Gerolamo, al quale, senza ch'e'
                                        sapesse dirsene un perchè, la faccia del
                                        campanaro-inserviente comunale, che gli spiaceva sempre, in
                                        quel momento spiacque più dell'ordinario.</p>
            <p>La campanella della stazione diede l'ultimo segno. Gerolamo senza
                                        aggiunger parola s'affrettò a prender posto.</p>
            <p>- Oh oh! Disse Fusella, arrampicandosi in fretta in un carrozzone
                                        di terza classe. <emph rend="italic">Vagone di prima</emph>!
                                        Ecco già una cosa da notarsi!</p>
         </div>
         <div xml:id="IT010022" type="chapter" n="22">
            <head>XXII.</head>
            <p>Gaudenzio il padre dello speziale, discese nella bottega del
                                        figliuolo, dopo la conferenza con Gerolamo e col parroco,
                                        portando ancora in volto le fiamme suscitatevi da una
                                        calorosa disputa, e le mostre d'una preoccupazione e d'una
                                        contrarietà appena vinte.</p>
            <p>Il figliuolo stava al banco a spedire una ricetta ad una povera
                                        donna che aspettava, tenendo in braccio un bimbo
                                        gemicolante. Il furbo speziale, guardando, senza farsi
                                        scorgere, suo padre, vide tosto che alcuna cosa di grave era
                                        intravvenuto, e che il brav'uomo era in una di quelle
                                        disposizioni dell'animo durante le quali egli aveva alcuna
                                        probabilità, con certi suoi modi acconci, di potervisi
                                        insinuare per entro. A quest'effetto, bisognava per primo
                                        guadagnare maggiormente le buone grazie del padre, e il
                                        birbo troppo sapeva come regolarsi in proposito.</p>
            <p>- E dunque, diss'egli alla donna, quasi continuando un discorso,
                                        questo vostro bambino ci ha le febbri da un pezzo?</p>
            <p>- Oh Santa Maria! Gli è un mese e più; rispondeva dolentemente la
                                        poveretta; e la vede come lo hanno stremato che pare un Gesù
                                        di cera, e il medico mi dice che senza il chinino non c'è
                                        rimedio e me lo porteranno via.... Ma Dio buono! il chinino
                                        costa cotanto, e noi siamo sì poveretti; e dove prendere il
                                        denaro? Abbiamo resistito finchè ci parve che la Madonna ci
                                        volesse far la grazia di guarircelo. Ma poi mi sono decisa:
                                        sono andata ad impegnare le sottane di lana e gli abiti
                                        dell'inverno, e....</p>
            <p>- Povera donna! Esclamò Gaudenzio, il quale a questo racconto
                                        aveva posto in seconda fila le precedenti preoccupazioni per
                                        dare il primo luogo alla compassione. E come farete
                                        quest'inverno?</p>
            <p>La donna voltò gli occhi in su ed alzò le spalle non quella
                                        rassegnazione fatalistica dei poveri:</p>
            <p>- Eh! l'inverno è ancora lontano,</p>
            <p>- Vi soprarriverà prima ancora che abbiate tempo a
                                        provvedervi.</p>
            <p>- Alla guardia di Dio! Esclamò la donna, ripetendo quell'atto che
                                        ho detto poc'anzi. Intanto convien bene ch'io faccia guarire
                                        questo poverino. L'ho io da lascar morire addirittura?</p>
            <p>Gaudenzio aveva le dita della destra nel taschino del panciotto,
                                        dove stava cercando e ricercando. Lo speziale, guardando di
                                        sottecchi suo padre, porse alla donna l'ampollina che aveva
                                        finito di riempire, e disse con voce insinuante:</p>
            <p>- Voi guarirete vostro figliuolo, e non avrete da spendere
                                        nemmeno un soldo.</p>
            <p>- Come! domandò la donna tutto stupita, la quale aveva già tratto
                                        di tasca le monete avviluppate in un pezzo di carta
                                        straccia.</p>
            <p>- Tornate a riportare quei denari là dove avete impegnato la
                                        roba, e fatevela restituire. Questa medicina è per
                                        niente.</p>
            <p>- Per niente! ripetè la misera, che allargava tanto di occhi e
                                        non poteva credere a sì gran generosità dello speziale.</p>
            <p>- Sicuro, per niente affatto. Prendete e andatene con Dio.</p>
            <p>Le benedizioni della donna piovvero per cinque minuti con
                                        entusiasmo di riconoscenza sullo speziale e sulla sua
                                        bottega. Quando ella si partì, il buon Gaudenzio, che aveva
                                        finito di rimuginare colle dita nel taschino del panciotto
                                        ed aveva raccolte in un pizzico fra l'indice e il pollice le
                                        poche monete che ci aveva trovate, l'arrestò un momento
                                        mentre apriva l'uscio, le insinuò in fretta in fretta nella
                                        mano quelle monete, e per paura che essa incominciasse da
                                        capo le sue benedizioni e i suoi ringraziamenti, la spinse
                                        per le spalle fuor della bottega, e le chiuse dietro l'uscio
                                        sollecitamente.</p>
            <p>- Bravo! diss'egli poi, tornando colla mano tesa verso di suo
                                        figlio. Se I'ho sempre detto che tu sei migliore di quello
                                        che il mondo ti crede.</p>
            <p>- Eh! sono vostro figliuolo, papà.</p>
            <p>- Adulatore!</p>
            <p>- Voi avete avuto una specie di battibecco col sor Gerolamo,
                                        disse ad un tratto lo speziale, che stimò miglior partito
                                        l'affrontare direttamente la difficoltà.</p>
            <p>- Battibecco, no; rispose Gaudenzio, ma una discussione. Chi te
                                        lo ha detto?</p>
            <p>- Sono venuto nella retrobottega dove avevo qualche cosa da fare,
                                        mentre discorrevate qui ad alta voce, e, volere o non
                                        volere, ho dovuto udire qualche cosa.</p>
            <p>- Ed hai inteso di che si trattasse?</p>
            <p>- Ho udito che si parlava di testamento.</p>
            <p>- Diavolo, diavolo! Potevi bene far rumore perchè si sentisse che
                                        tu eri costì.... Se Gerolamo sapesse mai....</p>
            <p>- Egli non saprà niente, e voi potete esser certo, papà, che io
                                        non dirò mai la menoma parola di codesto con anima viva.</p>
            <p>- Ci conto su.</p>
            <p>- Quanto poi all'argomento della vostra discussione col sor
                                        Gerolamo, io non posso a meno che darvi ragione.</p>
            <p>- Ah sì? Esclamò Gaudenzio tutto lieto di quest'approvazione del
                                        figliuolo.</p>
            <p>- Certissimamente. Sarebbe assai male che il signor Porretta
                                        lasciasse ad altri le sue sostanze che ai suoi nipoti, e
                                        voi, come notaio e come amico, avete fatto benissimo a
                                        metterglielo sotto gli occhi. Io non so se le fortune del
                                        sor Gerolamo sieno vistose e non mi curo di saperlo.</p>
            <p>Tacque un momento, come per tirare il fiato, ma in realtà per
                                        aspettare se una parola, un atto, un movimento di fisionomia
                                        del padre valesse a fargli indovinare parte della verità.
                                        Gaudenzio non mosse ciglio. Lo speziale continuò:</p>
            <p>- Ma fossero pur anco un nonnulla, mi sa male che un estraneo ne
                                        abbia da profittare, per quanto (soggiunse guardando
                                        attentamente suo padre) questo estraneo possa apparire degno
                                        di riguardo e di interesse....</p>
            <p>- Che? Proruppe il buon notaio con un sussulto di sorpresa. Tu
                                        sapresti per caso chi sia colui al quale Gerolamo voleva
                                        lasciare la sua eredità?</p>
            <p>- Eh! lo suppongo: rispose con aria accorta lo speziale,
                                        ammicando degli occhi. Qualche parola pronunziata dal sor
                                        Gerolamo mi pose sulla traccia. Credo non essermi ingannato
                                        nelle mie congetture.</p>
            <p>- Lo so che tu sei molto penetrativo. Io, a luogo tuo, veramente
                                        non mi ci sarei mai più potuto raccapezzare: ma io sono un
                                                <foreign xml:lang="la">bonus vir</foreign>. E
                                        dunque, sapendo chi è che quel matto di Gerolamo voleva
                                        lasciar erede, tu mi approvi che io mi sia opposto con tutte
                                        le mie forze?</p>
            <p>- Per bacco, se vi approvo!</p>
            <p>Il buon Gaudenzio non potè contenere la dolce sensazione che
                                        questo tratto del figliuolo destava in lui. Si gettò al
                                        collo dello speziale, e lo abbracciò e baciò con una
                                        espansione che da lungo tempo non aveva più usata con
                                        esso.</p>
            <p>- Bene! Benone! Esclamò egli colle ciglia umide per dolcissima
                                        commozione. Sì che tu sei mio vero figliuolo. Sì che sei un
                                        birbone, che ti piace nascondere quel tuo buono e bravo
                                        cuore che ci hai lì dentro... Perfino a tuo padre par certe
                                        volte che tu la voglia accoccare, cattivo che sei; ma io me
                                        lo sono sempre detto fra me e me: - E' sa fingere, e' gli
                                        piace, non so per qual bizzarria, mostrarsi interessato; ma
                                        in fondo, oh gli è ben altra cosa, ma venga un'occasione, e
                                        si vedrà. L'occasione è venuta, e tu ecco a mostrarmi ciò
                                        che vali... E forse che tu avresti potuto credere un momento
                                        che tuo padre la pensasse diversamente in punto a
                                        delicatezza, in punto a dovere di coscienza? Appena mi ebbe
                                        detto chiaro la sua intenzione, perchè io, a dirti la
                                        verità, prima non l'avevo subodorata il meno del mondo,
                                        tosto lo rimbeccai di santa ragione, come per un vero
                                        insulto ch'e' mi volesse fare.</p>
            <p>Domenico, attonito e scombussolato, guardava suo padre e sentiva
                                        tenzonar la testa fra un dubbio ed un timore, che
                                        subitamente gli erano nati nell'animo. Certo era che suo
                                        padre nè l'avrebbe lodato tanto delle sue parole se si fosse
                                        trattato di lasciar erede Pierino, ned egli avrebbe
                                        risposto, come diceva aver fatto, a Gerolamo, quasi che
                                        avesse voluto recargli oltraggio. Era dunque un altro questo
                                        tale che il vecchio burbero aveva pensato di lasciare erede
                                        delle sue sostanze, e chi poteva egli essere se non l'unico
                                        amico che avesse oramai, il suo compagno d'infanzia, con cui
                                        era venuto a passare, coabitando insieme, anche la
                                        vecchiaia?</p>
            <p>Ed egli, bestione! non ci aveva nemmeno pensato!... Ah! se l'idea
                                        della possibilità di codesto fossegli passata per la testa!
                                        Avrebbe trovato ben egli mezzo alcuno da aggiustar le cose
                                        di guisa che il padre od accettasse, o almanco non impedisse
                                        Gerolamo di porre in atto quel suo divisamente, che l'avido
                                        speziale non poteva a meno di trovare stupendo. Ed invece
                                        no; il suo cervello aveva miserabilmente mancato al dover
                                        suo, sviandosi in una supposizione affatto erronea; ed ora
                                        era troppo tardi per rimediarvi in alcun modo.</p>
            <p>Domenico volse a suo padre un sorriso di quelli che i francesi
                                        chiamano di color giallo.</p>
            <p>- Veramente, diss'egli, se ne troverebbe pochi al mondo di coloro
                                        che stimassero un'eredità, che si voglia loro lasciare, al
                                        pari d'un insulto.</p>
            <p>- Eh! le eredità che non ci spettano non fanno buon pro: esclamò
                                        tutto accalorato il buon notaio. Il mondo avrebbe potuto
                                        dire che io mi sono valso dell'amicizia che Gerolamo ha per
                                        me affine di spogliare i suoi parenti. Corpo della luna!
                                        Piuttosto vorrei vivere a pane ed acqua per tutto il poco
                                        tempo che mi rimane da trascinarmi su questa terra. Gli ho
                                        detto a quel vecchio matto ciò che ne pensavo. Il parroco
                                        non potè a meno di darmi ragione; ed egli dovette bene fare
                                        a modo nostro.</p>
            <p>- Lo avete dunque deciso a lasciar eredi il sor Giacomo e sora
                                        Genoveffa? Domandò premurosamente Domenico.</p>
            <p>- Loro no... Si lasciò scappar detto il buon notaio: ma poi tosto
                                        ravvisatosi, troncò lì la risposta.</p>
            <p>- Eh, che diavolo mi fai tu chiaccherare? Queste cose non vanno
                                        dette nè anco ad un figliuolo.</p>
            <p>- Voi sapete bene che potete essere sicurissimo di me.</p>
            <p>- Non ne dubito.. Ma il primo dovere della mia carica è la
                                        segretezza assoluta.</p>
            <p>- Tanto e tanto ho capito tutto: soggiunse lo speziale, guardando
                                        acutamente suo padre.</p>
            <p>- Che cosa hai capito?</p>
            <p>- Il sor Gerolamo ha lasciato eredi non i Varada, ma le loro
                                        figliuole...</p>
            <p>La maniera dì stupore e d'ammirazione con cui il buon Gaudenzio
                                        guardò suo figlio, persuase costui d'aver dato nel
                                        segno.</p>
            <p>- E forse una soltanto di esse...</p>
            <p>Nuovo atto di meraviglia nel notaio, atto che il furbo speziale
                                        capì prontamente per un'affermazione.</p>
            <p>- E non è difficile indovinare quale delle due... Il padre
                                        temette di aver già troppo tradito il suo dovere di
                                        segretezza.</p>
            <p>- Tu sei più malizioso del fistolo: disse egli tra ammirante e
                                        contrariato: e senza aggiunger altro, aperto l'uscio della
                                        bottega, scappò fuori come si scappa da un pericolo che non
                                        si hanno i mezzi d'affrontare.</p>
            <p>- È chiaro come il pien merIggio: disse lo speziale rimasto solo;
                                        l'erede è una delle ragazze, e non ci vuole molta
                                        penetrazione a indovinare che la non può essere altri che
                                        l'Enrichetta. Va benissimo. Si può ancora rimediare
                                        all'onesta sciocchezza fatta da mio padre. Andiamo a tirar
                                        le reti, perchè in ogni caso la selvaggina non ci
                                        scappi.</p>
            <p>Si vestì cogli abiti di rispetto, si pose in testa il cappello a
                                        staio, e s'avviò di buon passo verso il castello di
                                        Roccavecchia.</p>
            <p>Il marchese era nel suo giardino, che i buoni terrazzani
                                        chiamavano <emph rend="italic">il parco</emph>, a
                                        passeggiare colle mani dietro le reni, guardando di sotto la
                                        larga tesa del suo cappello di Panama, le ciliege che
                                        pendevano in gruppo mature dai rami, e le fragole che
                                        smaltavano le liste di terreno fra siepi di rose
                                        fiorite.</p>
            <p>Secondo il solito, il vecchio nobile esaltò il passato, e lo
                                        speziale gli diede ragione; disse corna del presente, e lo
                                        speziale gliene diede più ragione ancora; smaltì le più
                                        tremende profezie per l'avvenire, e lo speziale gli diede
                                        ragionissima.</p>
            <p>A sua volta il furbo Domenico adulò la gloriosa stirpe dei
                                        Roccavecchia e il suo ultimo rappresentante, adulò le
                                        magnificenze del castello e le bellezze del parco, le virtù
                                        degli antenati e la magnanimità del vivente, adulò le
                                        ciliege, le fragole e le rose, e tutto quanto. L'incenso non
                                        era dei più grossolani, ed era mandato con bastevole arte
                                        cortigianesca alle nobili nari di quell'ultimo scampolo di
                                        feudatario. Il marchese si degnava sorridere e dire caro
                                                <foreign xml:lang="pms">monsù</foreign> Tartini a
                                        quel figliuolo di vassallo. Giunse persino ad appoggiare la
                                        sua destra sopra il braccio dello speziale, e ad offrirgli
                                        colle sue mani aristocratiche una rosa spiccata dallo
                                        arbusto.</p>
            <p>Domenico giudicò che il momento era il più opportuno del mondo.
                                        La rosa gli ofriva una transazione naturalissima a parlar
                                        d'Enrichetta, e quindi dell'oggetto per cui soltanto era
                                        venuto.</p>
            <p>- La offrirò a madamigella Varada, questa rosa, diss'egli, la
                                        quale è veramente degna di lei, e riuscirà tanto più gradita
                                        che la viene dal parco del signor marchese.</p>
            <p>Quando sì diceva madamigella Varada, era inteso per tutto il
                                        villaggio che si intendeva parlare della secondogenita delle
                                        due sorelle; la prima non si chiamava da tutti che la povera
                                        Giovanna.</p>
            <p>- Ah ah! quella cara Enrichetta! esclamò il marchese. Va
                                        benissimo; e ditele, <foreign xml:lang="pms">monsù</foreign>
                                        Tartini, che la fa male a trascurare il suo vecchio padrino
                                        così com'essa fa da qualche tempo.</p>
            <p>Lo speziale entrò di pieno nel cuore dell'argomento con tutte le
                                        accorte finezze della sua rettorica. Egli amava come un
                                        disperato e sperava come un innamorato; ma ogni suo bene
                                        dipendeva dal cenno del marchese; a lui pertanto, prima
                                        ancora di parlare ai parenti, era venuto, per dovere, per
                                        fiducia, per impulso di profondo sentimento d'ossequio, ad
                                        aprire il suo cuore e ad invocare una parola che facesse
                                        nella sua vita le tenebre o la luce. Le reciproche
                                        condizioni di stato, di età, di fortune s'accordavano a
                                        maraviglia fra lui e la ragazza; egli aveva un patrimonio di
                                        tanto che avrebbe potuto farlo audace ad aspirare al miglior
                                        partito del Circondario; ma il miglior partito per esso era
                                        quello della giovanotta che alle grazie ed alle virtù onde
                                        andava ornata, congiungeva la inapprezzabile ventura della
                                        protezione del signor marchese, eccetera, eccetera. Parlò
                                        per venti minuti, si esaltò, si asciugò una lagrima assente,
                                        disse di aspettare la sua sentenza colla rassegnazione d'un
                                        cristiano, ma colla speranza di chi conosce la giustizia del
                                        giudice che deve pronunziare.</p>
            <p>Come si fa a sfatare questa speranza in un uomo che pensa bene,
                                        cioè che pensa come voi, che vi ha dato ragione fin adesso e
                                        vi ha lodato dalla nobiltà del sangue fino alla bellezza
                                        dell'ultima rosa del vostro giardino? La favola del corvo e
                                        della volpe sarà pur sempre una verità nella storia
                                        dell'uomo. Le adulazioni sapute fare otterranno fino alla
                                        fin dei secoli tutti i formaggi, a cui anelano, dai becchi
                                        più tenaci. Il marchese parlò del cuore di Enrichetta, del
                                        pericolo che potesse essere occupato; e Domenico soggiunse
                                        che tanto più premeva aprirgliene ufficialmente le porte a
                                        lui per iscacciare qualche intruso, se ciò fosse (ma egli
                                        sperava di no) per istabilirvisi definitivamente ed impedire
                                        l'accesso ad ogni altro, quando fosse ancor libero: e
                                        dell'una o dell'altra cosa che occorresse, egli, sor
                                        Domenico, credeva potersi tener sicuro ed assicurare altrui
                                        di giungere a capo senza contrasto.</p>
            <p>Breve! Lo speziale uscì dal castello, con una rosa all'occhiello
                                        dell'abito, una aperta soddisfazione nell'animo e una specie
                                        di promessa del signor marchese, ratificata da una stretta
                                        di mano, in cui il nobile padrino d'Enrichetta aveva posto,
                                        oltre il suo costume, più che la punta delle dita.</p>
         </div>
         <div xml:id="IT010023" type="chapter" n="23">
            <head>XXIII.</head>
            <p>Giunto a Torino, lo zio Gerolamo, appena fuor della stazione, si
                                        vide innanzi la faccia da ipocrita del sacrestano
                                        campanaro.</p>
            <p>- Posso servirla in qualche cosa, signor Porretta? La mi comandi.
                                        Sono tutto a' suoi ordini.</p>
            <p>Il nostro vecchio burbero lo guardò di traverso.</p>
            <p>- Ti comando di lasciarmi tranquillo e di andare pei tuoi affari,
                                        come io vado pei miei.</p>
            <p>Il volto volontariamemente imbecille di Fusella non si scompose
                                        il meno del mondo.</p>
            <p>- Signor sì: rispose il mariuolo, stando intanto a' talloni di
                                        Gerolamo; ma siccome non sono molto pratico io di Torino, e
                                        in questa strada dritta interminabile non so mai trovar
                                        fuori il bandolo, se per effetto della sua bontà ella
                                        volesse, ella mi permettesse....</p>
            <p>- Che cosa? Domandò bruscamente il sor Gerolamo impazientato.</p>
            <p>- Di seguirla un poco... per trovare la mia strada.</p>
            <p>- Eh stupidaccio! Chi ti dice che la strada che ho da tener io
                                        sia la tua?</p>
            <p>- Se lei volesse.... per tratto di sua bontà... dirmi verso che
                                        parte la s'incammina....</p>
            <p>Gerolamo per finirla disse di botto:</p>
            <p>- Io vado presso Piazza Castello.</p>
            <p>- Benone! Esclamò l'inserviente comunale, mostrandosi tutto
                                        giulivo: io debbo giusto andare per quelle parti là.</p>
            <p>- Gli è che io prendo una carrozza e ti saluto tanto: disse
                                        ridendo Gerolamo, e fece cenno ad un fiaccheraio che fu
                                        lesto ad accorrere.</p>
            <p>Il vecchio aprì lo sportello della carrozza e disse al
                                        cocchiere.</p>
            <p>- Ti prendo a ora. Vai alla birreria Calosso...</p>
            <p>- Sì signore: rispose l'automedonte.</p>
            <p>Gerolamo voltosi per caso, vide in quella il muso di Matteo,
                                        immelensito.</p>
            <p>- Oh, vieni qua tu: gli disse; guarda, ti metti per quella strada
                                        che vedi in faccia a te di là dal giardino, e vai sempre
                                        dritto finchè sbocchi in una vasta piazza che ha un gran
                                        palazzo in mezzo. Sarai allora nella piazza Castello.</p>
            <p>- Sì, signore: rispose Fusella, girando intorno degli occhi
                                        spaventati, più grullo che mai.</p>
            <p>Gerolamo sedette in fondo alla carrozza, poi nel chiudere
                                        l'usciolo, come il suo sguardo cadde di nuovo sul campanaro
                                        che pareva più impacciato di prima, il suo cuore eccellente
                                        non gli permise di lasciarlo così.</p>
            <p>- Aspetta: gridò al conduttore che già faceva muovere la sua
                                        carrozza. Ehi Fusella!</p>
            <p>Il birbo fu in un salto accosto allo sportello.</p>
            <p>- Monta su a cassetta, e ti conduco io fin proprio in sul
                                        principio della piazza.</p>
            <p>Matteo fece così presto ad ubbidire, che non trovò neppure il
                                        tempo da dire un magro ringraziamento. Si assettò presso al
                                        cocchiere, e la cittadina si mosse. Quando attraversava la
                                        piazza Carignano, Gerolamo diede un pugno nella schiena al
                                        cocchiere, gridandogli:</p>
            <p>- Ferma, ferma.</p>
            <p>Il cavallo, dietro un fiero arresto datogli dal conduttore,
                                        ristette traballando sulle sue gambe magre. Gerolamo si
                                        sporse in fuori, e chiamò per nome un uomo che passava
                                        frettoloso, e la vista del quale era stata la cagione del
                                        subitaneo ordine di fermarsi.</p>
            <p>Quell'uomo si volse, riconobbe chi lo chiamava, ed accorse
                                        sollecito all'usciolo della cittadina.</p>
            <p>È superfluo il dire come il bravo Matteo Fusella avesse
                                        concentrato tutte le facoltà dell'esser suo nelle lunghe
                                        orecchie che gli ornavano la testa, affine di poter
                                        intendere tutto ciò che stava per dirsi.</p>
            <p>- Giusto lei che andavo a cercare alla birreria Calosso: cominciò
                                        Gerolamo.</p>
            <p>- Che fortuna l'esserci incontrati: rispose quel tale, che era un
                                        agente di cambio; io ne vado via in questo momento. Eccomi
                                        intanto qui ai suoi ordini. Se la vuol comprare, la rendita
                                        ha ancora ribassato quest'oggi.</p>
            <p>- No: rispose Gerolamo. Voglio impiegare altrimenti i miei
                                        capitali. Mi si porge l'occasione di acquistare dei beni
                                        stabili con sommo vantaggio, e cencinquanta mila lire
                                        intendo applicarle a quell'uopo. - Cencinquanta mila lire!
                                        Ripetè fra sè stesso Fusella sbalordito. Giuggiole! Le son
                                        mica una baja.</p>
            <p>- Per ciò, continuava il vecchio, voglio cambiare in moneta
                                        sonante quella somma che ho investita per suo mezzo in Buoni
                                        del Tesoro, i quali sono già esigibili, e ritirerò eziandio
                                        parte del capitale depositato al Banco sconto e sete.</p>
            <p>- Come la vuole: rispose l'agente di cambio. Per quando la somma
                                        in numerario vorrebbe esser pronta?</p>
            <p>- Per domattina prima delle nove.</p>
            <p>- Sta bene, farò in modo che ella l'abbia appuntino. E dove ho da
                                        fargliela tenere?</p>
            <p>- Dal procuratore X***, al quale ho già scritto ed a cui andrò
                                        tosto a parlare.</p>
            <p>- Ci conti sopra.</p>
            <p>I due uomini si salutarono; l'agente di cambio tirò via per la
                                        sua strada, e Gerolamo, senza più badare a Matteo, gridò al
                                        cocchiere.</p>
            <p>- Via Santa Teresa, Banco sconto e sete.</p>
            <p>Quando la carrozza fu giunta a quest'ultimo luogo Gerolamo nello
                                        scenderne si accorse del campanaro che stava quatto quatto
                                        sopra il seggiolo del cocchiere.</p>
            <p>- E che fai tu costì? Gli domandò bruscamente.</p>
            <p>E l'altro tutto ringrullito:</p>
            <p>- Aspetto ch'ella mi conduca in Piazza Castello.</p>
            <p>- Stupido animale! Ci eravamo presso quando ho fatto fermar la
                                        carrozza. Perchè non sei disceso?</p>
            <p>- Ma io non ne sapeva mica di nulla: rispose con aspetto di
                                        mortificata desolazione il mariuolo.</p>
            <p>- Or bene, disse impazientemente Gerolamo, aspetta qui fuori
                                        sulla porta; quando avrò finito ciò che ho da fare qui
                                        dentro, tornerò da quelle parti, e vi ti guiderò.</p>
            <p>- Grazie mille, rispose Matteo.</p>
            <p>Porretta pagò il cocchiere della carrozza di piazza, ed entrò nel
                                        cortile. Poco stante ne uscì fuori con un portafogli
                                        piuttosto voluminoso, cui chiudeva diligentemente colla
                                        linguetta a chiave e riponeva con una certa cura nella tasca
                                        interna del petto del suo soprabito.</p>
            <p>- Buono, pensava Fusella. Costì sta il morto. Chi sa quante
                                        migliaia di buone lire in qualche straccio di carta. Altro
                                        che ricco, gli è un riccone! E quest'impostore se ne vive
                                        come un miserello che appena abbia da far bollire la pentola
                                        tutto l'anno. È una vera birbonata. Mah! se quel portafogli
                                        e' lo potesse perdere, e potesse trovarlo quel brav'uomo che
                                        si chiama Matteo Fusella!</p>
            <p>Scosse il capo tutto internamente commosso e turbato da questa
                                        supposizione.</p>
            <p>- Eh! gli gridò Gerolamo. Che cos'è che vai così
                                        impensierito?</p>
            <p>- Nulla: rispose il campanaro riscuotendosi.</p>
            <p>- Bada bene, soggiunse il vecchio burbero: questa è Dora Grossa,
                                        e laggiù in fondo c'è la piazza, va sempre dritto, e non
                                        puoi sbagliare.</p>
            <p>- Signor sì..... La ringrazio infinitamente..... Ella mi ha reso
                                        un servigio....</p>
            <p>Gerolamo non diede altro cenno d'aver udito che una crollatina
                                        ili spalle; e sollecitamente entrò in una porticina lì
                                        presso.</p>
            <p>Il campanaro stette un po' grattandosi il naso innanzi a quella
                                        porticina, dubbioso di quel che dovesse fare. Volgendo gli
                                        occhi intorno, la vista d'una insegna sopra una bottega che
                                        si trovava di faccia alla casa in cui era entrato sor
                                        Gerolamo, gli ispirò una idea, alla cui felicità egli fece
                                        da sè stesso complimento con un sorriso di compiacenza. Su
                                        quell'insegna stava scritto: <emph rend="italic">Vini e
                                                liquori</emph>. Matteo entrò colà dentro con passo
                                        risoluto, e due minuti dopo era seduto ad un tavolino presso
                                        alla finestra che guardava precisamente rimpetto alla
                                        porticina ch'ei voleva sorvegliare. Il garzone di bottega
                                        gli aveva recata una bottiglia, che il bravo inserviente
                                        comunale credette conveniente bere quasi d'un fiato, per
                                        paura che, Gerolamo uscendo prima che la fosse finita,
                                        avess'egli da trovarsi nel bivio crudelissimo o di lasciar
                                        lì il vino o di perder le traccie dell'individuo che doveva
                                        spiare. II vino era generoso, e il modo con cui Fusella
                                        l'ebbe tracannato ne accresceva l'azione capitosa. II nostro
                                        galantuomo si sentì un coraggio maggiore di quello che
                                        avesse prima, e uno zelo accresciuto d'assai di
                                        corrispondere alla aspettazione del segretario comunale, suo
                                        capo diretto, il quale avevagli dato sì fiduciosa
                                        missione.</p>
            <p>- Lo zio Gerolamo è entrato colà, numero tale, via tale, va
                                        benissimo: così ragionava fra sè il mascalzone. Potrò
                                        dirgliene fedelmente: ma ciò non basterà a gran pezza a
                                        fargli sapere, al sor Giacomo, che cosa egli sia andato a
                                        fare. Se potessi dirgli invece: e' si recò in casa il tale o
                                        il tal altro!... Che bel colpo!</p>
            <p>Pagò ed uscì della bottega, senza risoluzione fatta, ma pieno di
                                        audaci propositi. Domandare al portiere i nomi di tutti gli
                                        inquilini di quella casa, andare a suonare i campanelli a
                                        tutti gli usci in ogni ripiano, per chiedere se in quel
                                        quartiere era venuto il signor Porretta; pensò mille cose
                                        assurde, cui il vino gli aveva ancora lasciato tanto buon
                                        senso da non commettere. Un piede dopo l'altro, senza aver
                                        bene deciso il da farsi, entrò in quell'andito, s'introdusse
                                        nell'atrio della scala, fece ad uno ad uno gli scalini,
                                        finchè giunto al secondo piano, un cartello appiccato ad un
                                        uscio venne a chiarirlo di quanto desiderava. In quel
                                        cartello era scritto a stampa: X..... <emph rend="italic">causidico collegiato</emph>. Fusella aveva sentito
                                        dal sor Gerolamo pronunziato poc'anzi nel modo che sapete il
                                        nome di quel procuratore. Era evidente come il vecchio fosse
                                        venuto colà a recare la somma ritirata dal Banco. Matteo
                                        tutto lieto della scoperta e superbo di sè, discese quatto
                                        quatto, e per premiarsi della sua penetrazione rientrò nella
                                        bottega del liquorista a regalarsi un bicchierino
                                        d'acquavite. Bevette in fretta anche questo, per timore che
                                        il vecchio venisse in quel mentre; ma siccome ciò non
                                        avvenne, Fusella credette bene di ripetersi quel regalo.
                                        Ebbe tempo di ingollarne tre o quattro, prima che fuor della
                                        porticina di prospetto comparissero la faccia burbera e il
                                        bastone nodoso dello zio Gerolamo.</p>
            <p>Quando li vide, Matteo, fatto meno prudente dalle libazioni, si
                                        precipitò per uscire ancor egli: e per ventura gli occhi del
                                        vecchio erano allora giusto rivolti a quel punto. Bene fu
                                        lesto il mariuolo a ricacciarsi indietro, ma Gerolamo
                                        l'aveva visto ed avea visto del pari il moto di ritirata, e
                                        senza dare a ciò alcuna importanza, aveva pensato che il
                                        campanaro si vergognasse per miracolo di esser colto ad
                                        abbandonarsi al suo vizio prediletto, quello d'ubbriacarsi.
                                        Il signor Porretta levò le spalle e continuò la sua strada,
                                        e Fusella dietrogli, ma nel valoroso campanaro le idee erano
                                        un po' confuse e le gambe meno ferme di prima.</p>
            <p>Gerolamo fece una lunga camminata, poichè se ne andò fino al
                                        viale del re in una casa che faceva cantonata. Era quello
                                        l'indirizzo che Piero gli aveva dato dell'abitazione di sua
                                        madre. Nell'entrare sotto il portone, lo zio dei Varada
                                        volse indietro per caso gli occhi, e gli parve scorgere la
                                        persona del Fusella che se ne veniva barellando un
                                        pochino.</p>
            <p>- Che è ciò? Disse egli fra sè. O che quell'asino spierebbe i
                                        miei passi?</p>
            <p>Matteo accortosi d'essere stato osservato, era di fretta
                                        scomparso entro la prima porta di casa che gli si parò
                                        davanti: Gerolamo, non sapendo trovar fuori una cagione per
                                        codesto spionaggio, credette piuttosto essersi sbagliato, e
                                        continuò il suo cammino senza più pensarvi.</p>
            <p>Il Campanaro radunò ben bene tutti i suoi pensieri a capitolo. Si
                                        struggeva della voglia di sapere in casa di chi fosse andato
                                        colà dentro lo zio Gerolamo, ma capiva, anche
                                        nell'eccitamento in cui si trovava il suo cervello, che non
                                        conveniva commettere imprudenze. Conosceva l'umore del
                                        vecchio bizzarro, e non aveva desiderio nessuno di far
                                        conoscenza più intima con quel bastone che gli vedeva portar
                                        sempre in mano. Ma egli era in un giorno di felici
                                        inspirazioni. Sapeva che lo zio Gerolamo era venuto a Torino
                                        per prender seco la madre di Piero, e fino a quel momento
                                        non si era ancora occupato di lei il meno del mondo. Nulla
                                        di più facile adunque che in quella casa ci stesse la vedova
                                        di Antonio Maria. Fusella ebbe la fortuna di trovare una
                                        portinaia chiaccherona come tutte le portinaie, alla quale
                                        non occorse il solletico di molte interrogazioni per contare
                                        la storia di tutti gl'inquilini, di tutti coloro che
                                        venivano a trovar gl'inquilini, e via dicendo. Fra queste
                                        storie la più interessante era quella della signora ospitata
                                        dai casigliani del secondo piano, nella quale Matteo
                                        riconobbe tosto la storia della madre di Pierino.</p>
            <p>Sino a questo punto Matteo Fusella era stato saggio e fortunato;
                                        ed avrebbe potuto vantare con tutta giustizia il suo
                                        trionfo. Ma qui il suo talento ebbe un eclisse, e la buona
                                        Dea della fortuna lo abbandonò. Egli si sentiva appetito e
                                        non c'era più legittimo diritto del suo di rifocillarsi; ma
                                        perchè scegliere appunto la bettola che stava alla cantonata
                                        opposta a quella della casa ov'era entrato il sor Gerolamo?
                                        Egli poteva mangiare finchè fosse sazio e bere a
                                        discrezione: nulla di più giusto; ma perchè ubbriacarsi da
                                        perdere la padronanza del proprio cervello, quando si aveva
                                        una così delicata missione, quando si aveva giurato di non
                                        commettere questo fallo? La fortuna, che fino allora lo
                                        aveva favorito, poteva bene far uscire Gerolamo di quella
                                        casa, mentre Matteo era a mezzo del suo pasto: certo egli
                                        non si sarebbe scomodato più per saperne oltre ciò che
                                        sapeva e che gli pareva già troppo per guadagnare la marcede
                                        promessagli; ma no, ecco che per quanto lunga sia stata la
                                        stazione di Fusella all'osteria, di uguale durata fu quella
                                        dello zio Gerolamo presso la madre di Piero, alla quale quel
                                        brav'uomo ebbe molte cose da dire, e importanti misure da
                                        proporre, affine di consolarla, di rincorarla di
                                        rassicurarla e sul figlinolo e sull'avvenire, affine di
                                        aggiustare eziandio le faccende economiche della povera
                                        famiglia; di guisa che, nello stesso, preciso momento in cui
                                        Gerolamo veniva fuori dalla casa dirimpetto, Matteo usciva
                                        traballando dell'osteria con in gola una voglia matta di
                                        cantare la <emph rend="italic">bella Gigogin</emph>.</p>
            <p>Erasi intanto fatta la notte, e Gerolamo aveva preso il viale
                                        poco illuminato, ed a quell'ora deserto. Non aveva egli
                                        dapprima posto mente a quell'ubbriaco, che usciva della
                                        bettola e si poneva ad ormare i suoi passi; ma nell'andare
                                        s'era poi accorto che un uomo lo veniva seguitando,
                                        fermandosi quando e' si fermava, assestando l'andare
                                        precisamente a quello che egli faceva. I giornali narravano
                                        di quando in quando audaci assalti in quelle ore notturne,
                                        di ladri che svaligiavano i passeggieri sui pubblici viali
                                        della città medesima. Gerolamo temette d'esser fatto segno
                                        ad una simile impresa da qualche mariuolo. Coraggioso e
                                        robusto com'egli era, non si sgomentò punto.</p>
            <p>- A me a dare una lezione a questo birbante; diss'egli fra sè,
                                        brandendo il suo bastone; ed aspettato di essere in luogo
                                        più scuro per alberi più folti e per maggior lontananza dai
                                        lampioni si gettò ad un tratto dietro un tronco
                                        d'albero.</p>
            <p>Fusella rimase tutto stupito nel vederselo scomparire.</p>
            <p>- To' to', esclamò egli ad alta voce, avanzandosi coi più
                                        irregolari zig-zag: dov'è andato? Si è profondato sotto
                                        terra di sicuro.... Come farò io a raggiungerlo adesso?</p>
            <p>Intanto era arrivato all'altezza dell'albero cui si appiattava
                                        Gerolamo. Questi conobbe dalla voce e dalla persona chi era
                                        il suo seguitatore. Di colpo capì chi l'esserglisi messo a'
                                        panni in quel modo e l'averlo codiato tutto il giorno come
                                        aveva fatto, era in Fuselli un proposito preso; e cercò in
                                        fretta fra sè qual ne potesse essere la cagione. Si ricordò
                                        d'aver parlato di denari quando il campanaro poteva udirlo e
                                        fece un giudizio temerario sul conto dell'onestà di
                                        quell'ubriacone. Il sangue, com'era cosa solita in lui, gli
                                        ribollì impetuosamente tutto ad un tratto; si slanciò
                                        addosso al mal capitato, e senza dargli il tempo di pur
                                        voltarsi, fece crosciar giù una mezza dozzina di legnate
                                        dove andavano andavano, gridando:</p>
            <p>- Ah birbante! ah scellerato! Gli è a me che ne vuoi eh? To'
                                        prendi per tuo ripago, e impara a fare un altro più bello e
                                        più onesto mestiere, ladrone maldestro.</p>
            <p>Fusella si diede per morto. Cadde ginocchioni gridando come un
                                        majale che si scorticasse vivo.</p>
            <p>- Perdono! vociava in mezzo alle grida. Io sono innocente, un
                                        povero padre di famiglia. Mi hanno mandato.</p>
            <p>- Mandato? Chiedeva tutto stupito Gerolamo: a far che?... Ad
                                        assassinarmi?</p>
            <p>- Oh no!.... Assassinarla.... Mai più!..... Come può credere una
                                        cosa simile di Matteo Fusella?.... Volevano che la spiassi,
                                        che sapessi dire cos'ella faceva, dove andava....</p>
            <p>- Chi?.... chi ha voluto questo? domandava impetuoso lo zio dei
                                        Varada.</p>
            <p>Nella nube dell'ebbrezza permaneva pur tuttavia entro il mariuolo
                                        il ricordo della fatta promessa.</p>
            <p>- Ho giurato di non dire, di....</p>
            <p>Ma il vecchio bizzarro non lo lasciò continuare.</p>
            <p>- Voglio saper tutto: gli disse con voce bassa, ma con accento
                                        pieno di comando e di minaccia: e tu mi dirai tutto.</p>
            <p>E afferratolo pel bavero del vestito, lo scrollava
                                        violentemente.</p>
            <p>- Sì... sì, signore: balbettava l'ubbriaco: per carità non mi
                                        ammazzi, dirò tutto.... Gli è il sor Giacomo che voleva
                                        sapere se lei era ricco o no, se....</p>
            <p>- È lui che ti ha pagato?</p>
            <p>- Cioè no.... non mi ha ancora pagato. Mi ha promesso....</p>
            <p>- Ebbene comincia a pigliarti intanto questo po' di paga: il
                                        resto lo avrai dal mio degno signor nipote.</p>
            <p>E lasciò cadere di nuovo il suo bastone sulle spalle
                                        dell'ubbriaco sempre inginocchiato.</p>
            <p>- Aiuto! Misericordia! Urlò il mariuolo abbandonandosi lungo e
                                        disteso per terra.</p>
            <p>A Gerolamo parve che accorresse gente a quelle grida, e senza
                                        preoccuparsi altrimenti di quel miserabile, lo lasciò là e
                                        sì allontanò di buon passo.</p>
            <p>Alcuno venne difatti, e si abbassò verso quest'uomo giacente a
                                        terra che gridava come un disperato; ma visto che gli era un
                                        ubbriaco, lo lasciò lì senz'altro al suo destino. E il suo
                                        destino fu che, rotolandosi per terra, egli venne a cascare
                                        entro il fosso, in cui per fortuna quella notte non correva
                                        l'acqua, e trovato un soffice letto nella melma del fondo,
                                        vi si addormentò beatamente, non isvegliandosi più che
                                        all'alba col mal di capo, colla bocca amara, colle spalle
                                        dolenti, con qualche lividore sulla faccia, e cogli abiti
                                        che erano tutta una crosta di fango.</p>
            <p>In questo bello stato egli capì che non aveva di meglio da fare
                                        che tornarsene al paese; e messosi nel primo treno che
                                        partiva per colà, giunse al villaggio nella mattinata, le
                                        orecchie basse e l'aria confusa d'un corpo d'esercito
                                        solennemente battuto dal nemico.</p>
            <p>L'accoglimento ch'egli ebbe dal sor Giacomo non fu tale da
                                        consolarlo. Fattosi narrare ogni cosa, il segretario
                                        comunale gli diede una famosa strapazzata, e non gli diede
                                        la ricompensa promessa. Appena fu se gli volle pagare il
                                        prezzo del viaggio. Fusella irritato ebbe ancora a
                                        sopportare il fuoco vivace dei rimproveri della moglie, che
                                        lo vide giungere concio in quella guisa: ma almeno qui potè
                                        lo sciagurato avere finalmente uno sfogo, perchè dato mano
                                        ad un randello, ne prese occasione a restituire alla povera
                                        donna un po' di quella moneta onde lo aveva favorito la sera
                                        innanzi lo zio Gerolamo.</p>
         </div>
         <div xml:id="IT010024" type="chapter" n="24">
            <head>XXIV.</head>
            <p>Dopo il mezzogiorno, in quell'ora appunto in cui era arrivato la
                                        prima volta, lo zio Gerolamo scendeva dal baroccio di
                                        Barbetta alla porta della casa dei Varada, e conduceva seco,
                                        giusta quel che aveva promesso, la madre di Pierino.</p>
            <p>Non vi dirò la scena d'intenerimento che ebbe luogo fra madre e
                                        figliuolo nel rivedersi. Mentre essi erano lasciati alla
                                        mutua espansione dei loro affetti, lo zio Gerolamo ebbe a sè
                                        nella stanza del piano terreno Giacomo e Genoveffa, e colla
                                        faccia più scura d'un tiranno di compagnia drammatica, disse
                                        loro, incrociando le braccia al petto nella mossa di tutti i
                                        Napoleoni di bronzo degli orologi da camino:</p>
            <p>- Ah! voi dunque volete sapere se questo vecchio carcame di zio
                                        ha denari o no, per misurare alla sua ricchezza la vostra
                                        affezione per lui? Va benone! Questo è proprio quello che mi
                                        piace, e che mi commuove nel fondo dell'anima. Avete
                                        precisamente trovato il modo di guadagnare le mie buone
                                        grazie e la mia eredità. Cialtroni che siete, cuori di
                                        sasso, e cervelli di sughero. Ebbene, sissignori, io son
                                        ricco: ho un mezzo milione circa impiegato qua e colà cosi
                                        bene che mi rende una trentina di mila lire all'anno....</p>
            <p>I Varada allargavano tanto d'occhi. Lo zio prendeva innanzi a
                                        loro delle proporzioni monumentali; credevano vedergli
                                        intorno alla fronte un'aureola di marenghi.</p>
            <p>- Ma di questa roba voi non avrete mai un centesimo sin che vivo,
                                        nè quando io sia andato ad ingrassare i petronciani, a meno
                                        che colla vostra condotta mi dimostriate di poter imparare
                                        ad esserne degni, val quanto dire diventiate umani,
                                        misericordi, generosi. Voi foste avari e scortesi con me,
                                        foste avarissimi e crudeli con vostro cugino, vi disponete
                                        ad essere sordidi verso la povera vedova di Antonio Maria,
                                        siete stati sempre i più barbari dei genitori per la vostra
                                        Giovanna. Provatemi che vi siete corretti, e io vi proverò
                                        poi che mi ricorderò d'essere vostro zio.</p>
            <p>I due coniugi erano cosi confusi che non seppero trovare una
                                        parola da dire. Gerolamo uscì senza aspettare nessuna
                                        risposta, e s'avviò risolutamente verso la porta da via; ma
                                        là, quando già aveva la mano sulla gruccia della serratura
                                        per aprire, ecco una bella personcina precipitargli incontro
                                        abbracciandolo soavemente, ed una vocina la più dolce che si
                                        possa immaginare sussurrargli piano all'orecchio con
                                        infinita supplicazione:</p>
            <p>- O caro zio! Ho tanto bisogno di parlarle.</p>
            <p>- Eccomi qua, Enrichetta: rispose lo zio, nel quale e
                                        l'irritazione interna e la ruvida irosa espressione del
                                        volto non poterono a meno che dileguarsi al suono di quella
                                        voce, alla graziosa venustà di quell'aspetto che gli stava
                                        dinanzi. Che cosa mi vuoi dire?</p>
            <p>- Venga meco, di grazia, soggiunse la giovanetta; andiamo a fare
                                        un giro nell'orto. Ho bisogno di essere affatto sola con
                                        lei.</p>
            <p>E presolo per mano, lo trasse con sè proprio fino al punto più
                                        lontano dell'orto.</p>
            <p>- Or bene? Disse allora con accento interrogativo lo zio.</p>
            <p>Enrichetta trasse due o tre sospiri desolati dal profondo del
                                        petto, poi sussurrò piano piano:</p>
            <p>- Ahimè! Mi vogliono maritare.... ed io credo che non c'è che lei
                                        a potermi salvare.</p>
            <p>- Salvare?... Cospetto! Mi pare che questa non è poi tal pericolo
                                        da sgomentare siffattamente una ragazza....</p>
            <p>- Secondo chi si tratta di sposare: disse vivamente la
                                        fanciulla.</p>
            <p>- Sì eh? Vedi mo' la innocentina!...</p>
            <p>Enrichetta divenne rossa fino alla radice de' capelli, e guardò
                                        la sabbia del viale con un'immensa confusione.</p>
            <p>- Via, via: soggiunse lo zio, pigliandole il mento per farle
                                        sollevare il bel visino; non hai torto, e la è proprio cosi.
                                        Adunque ti vogliono dar marito, e quello che ti si propone
                                        non ti va a garbo?</p>
            <p>La ragazza scosse il capo con mossa molto significativa.</p>
            <p>- E chi è questo infelice?</p>
            <p>Enrichetta si appoggiò alla spalla dello zio, e gli sussurrò
                                        all'orecchio:</p>
            <p>- È lo speziale.</p>
            <p>- Oh oh, il signor Domenico. A dire la verità ciascuno lo
                                        troverebbe un buon partito.</p>
            <p>- Non mi piace: disse la giovane, scuotendo la testa con una
                                        smorfietta piena di grazioso dispettuccio.</p>
            <p>- È di conveniente età, ricco, stimato.</p>
            <p>- Non mi piace, non mi piace: ripetè con insistenza Enrichetta,
                                        battendo il piedino per terra.</p>
            <p>- Bene! La ragione è eccellente. E chi è che vuol fartelo sposare
                                        contro tua voglia? Ordinariamente qui non si fa che a tuo
                                        senno.</p>
            <p>- Tutti sono contro di me. Pare che si sieno data l'intesa di
                                        farmi contro. Quel sornione li ha saputi metter tutti quanti
                                        dalla sua.... E lo posso soffrire anche meno per ciò. Babbo
                                        e mamma, e perfino il padrino lo proteggono.</p>
            <p>- Anche il signor marchese? L'affare è serio allora. Contro tali
                                        e sì poderosi avversarii che cosa potrei fare io... ammesso
                                        eziandio che volessi patrocinare le tue voglie,
                                        pazzerella?</p>
            <p>- Ah! non sono pazzerella, stia sicuro. Che? Avrebbe simpatia
                                        anche lei per quel dissimulatore, per quella faccia
                                        tosta?...</p>
            <p>- Lasciamo codesto. Non è il caso di sapere adesso ciò ch'io
                                        pensi o non pensi di quel cotale. Ti dico che, ricorrendo a
                                        me, tu ti raccomandi a un santo che non ha credito.</p>
            <p>- Oh sì, sì: interruppe vivamente la fanciulla. Forse gli era
                                        com'ella dice parecchi giorni sono; ma da un po' di tempo
                                        babbo e mamma ci hanno ridato il permesso di andarla a
                                        trovare ed inculcatoci di essere con esso lei quale a buone
                                        nipoti si addice. E sì che non faceva bisogno ce lo
                                        dicessero! Stamattina poi, dopo un colloquio che ebbero
                                        coll'inserviente comunale, papà e mamma dissero
                                        esplicitamente che bisognava assolutamente guadagnarsi le
                                        sue grazie, perchè da lei dipendeva la nostra sorte.</p>
            <p>- Ah si? Dissero queste parole? Va benissimo. Che cari nipoti!...
                                        Bene! Ma se io avessi da pigliarmela calda in tuo favore,
                                        occorrerebbe ancora ch'io fossi bene addentro ne' tuoi
                                        segreti...</p>
            <p>Enrichetta non aspettò che lo zio aggiungesse altra parola per
                                        arrossire di nuovo sino nel bianco degli occhi.</p>
            <p>- Eh! io non ho segreti: diss'ella vivamente.</p>
            <p>- Perchè arrossi allora?</p>
            <p>Voi indovinate che la giovinetta arrossì ancora di più.</p>
            <p>- Niente affatto: perchè avrei da arrossire? Disse con una bizza
                                        adorabile la fanciulla. Non capisco nemmanco quel che ella
                                        voglia dire.</p>
            <p>E lo zio, paternamente prendendola per le mani e guardandola per
                                        entro gli occhi ch'essa fu lesta a sviare da quelli di
                                        lui:</p>
            <p>- Voglio dire che ordinariamente, quando un marito che non è il
                                        fistolo, proposto da padre e madre, fa lo spavento d'una
                                        ragazza, gli è segno evidentissimo che quell'individuo lì
                                        non piace, perchè c'è un altro che piace assai di più,
                                        troppo di più... Mi capisci adesso?</p>
            <p>Enrichetta si divincolava per isciogliersi dalle grosse mani
                                        dello zio, bella come un amorino nella sua confusione e
                                        nella sua stizza.</p>
            <p>- Non ho nessuno che mi piaccia... Oh che le pare quel grullo
                                        d'uno speziale sia partito da mandare in visibilio?... Non
                                        lo posso soffrire, ecco!</p>
            <p>Riusci a liberarsi le mani dalla stretta dello zio, e scappò
                                        leggera e leggiadra come una ninfa.</p>
            <p>- E se mi vogliono obbligare a sposarlo: soggiuns'ella fermandosi
                                        poi a pochi passi; piuttosto mi vado a far monaca...</p>
            <p>- Eh! che i monasteri sono soppressi: esclamò ridendo lo zio.</p>
            <p>- Cattivo anche lei, signor zio. Ah! se mi libera da questa
                                        disgrazia, le vorrò tanto bene, tanto bene. tanto bene, che
                                        sarà contento di me.</p>
            <p>E gli ammiccava così vezzosamente da lontano pochi passi, che il
                                        vecchio burbero si sentì tutto allietare da quel giovanile
                                        sorriso.</p>
            <p>- Là, là, sta tranquilla: diss'egli scherzosamente. Lo zio
                                        Gerolamo ti sosterrà nella tua ribellione contro l'autorità
                                        paterna, ed anche contro quella del padrino... Sì, per mille
                                        e cento diavoli! tanto più volentieri contro il superbo
                                        signor marchese.</p>
            <p>Enrichetta gli mandò colla punta affusolata delle sue
                                        bianchissime dita un bacio tutto riconoscenza e spari
                                        traverso le piante. Gerolamo battè forte per terra con quel
                                        suo grosso bastone.</p>
            <p>- No, per Dio, non lascierò fare questo matrimonio; e poichè il
                                        signor marchese lo vuole, ed io avrò un gusto matto ad
                                        oppormivi.</p>
            <p>Uscì di casa i Varada con passo risoluto ed aria decisa, come un
                                        buon soldato che cammina quasi allegramente alla battaglia;
                                        ma poco stante, il suo aspetto cambiò e la sua fronte si
                                        coperse di nubi come la montagna vicina, quando minacciava
                                        temporale. Nella sua anima infatti sorgeva un tumulto di
                                        contrarie voglie, che lo mettevano infra due. Gli era venuto
                                        il pensiero di due persone, le quali ora gli erano le più
                                        care: Gaudenzio e Giovanna. Che cosa avrebbe detto il primo
                                        nel vedere il vecchio amico implacabilmente ostile a suo
                                        figlio? E per quella Giovanna, non sarebbe forse stata una
                                        ventura quel matrimonio, che separasse per sempre Enrichetta
                                        da Pierino? Però Gerolamo non istette lungo tempo
                                        nell'incertezza.</p>
            <p>- Gaudenzio, pensò egli, è tanto assennato e tanto buono che
                                        capirà la ragione e mi perdonerà. Enrichetta, separata da
                                        Pierino, non otterrà il miracolo che quest'ultimo
                                        corrisponda all'amore della povera Giovanna. Dunque? A
                                        questa disgraziata altri compensi, a quei due che si
                                        amano... e non dubito punto che Pierino non s'accorga
                                        dell'amore d'Enrichetta e non tardi a corrisponderle.... a
                                        que' due la felicità di essere uniti...</p>
            <p>Egli borbottava ancora fra sè queste ultime parole, quando fu
                                        accostato dallo speziale, che gli disse in tono di voce
                                        straordinariamente cortese e melato:</p>
            <p>- Riverisco il signor Porretta. Giusto lei che desideravo
                                        vedere.</p>
            <p>Lo zio Gerolamo alzò il capo, e trovossi alla cantonata della
                                        bottega di Domenico. Guardò in faccia quest'ultimo, e lo
                                        vide col sorriso il più ameno che egli avesse nel suo
                                        repertorio; quel sorriso ch'egli soleva usare soltanto nelle
                                        grandi occasioni, verso quelli solamente di cui aveva
                                        bisogno.</p>
            <p>- Ho capito: disse fra sè il vecchio, la cui faccia per
                                        contrapposto divenne più burbera che mai. Viene a parlarmi
                                        dell'affare.</p>
            <p>- Avrebb'ella, continuava Domenico, sempre più grazioso e
                                        piacentiere, un momento solo da ascoltare una sola
                                        parola?</p>
            <p>E Gerolamo, coll'accento più ruvido che contrastasse con quello
                                        sì dolciato del farmacista:</p>
            <p>- Un solo momento, una sola parola, sia; ma non più.</p>
            <p>Il figliuolo di Gaudenzio accolse quella risposta colla faccia
                                        gioconda che si fa ai complimenti, e recatosi con Gerolamo
                                        nella retrobottega, diede ampia ragione all'indovinamento di
                                        quest'ultimo, cioè gli fece domanda solenne della mano di
                                        Enrichetta, protestando che dal solo buon volere di lui egli
                                        desiderava ottenerla. Mise in pratica tutta la furba
                                        eloquenza con cui usava abbindolare i contraenti nella
                                        conclusione di qualche affare, gli elettori nelle
                                        preparazioni di qualche nomina; ma i suoi colpi rinforzati
                                        dall'adulazione rimbalzarono impotenti contro la corazza
                                        adamantina della malavoglia ond'era armato lo zio Gerolamo,
                                        e le infinite, minutissime rughe della faccia di costui non
                                        accennarono pur mai, neanco un momento, di rispianarsi; la
                                        fronte stette accigliata, lo sguardo freddo e torvo,
                                        talmente che gli occhietti guizzanti dello speziale non
                                        osarono pur mai affrontarlo direttamente. Domenico sentì che
                                        quel primo assalto era una sconfitta.</p>
            <p>- Signor Domenico, rispose asciuttamente Gerolamo, quando l'altro
                                        ebbe finito. Voi dite delle bellissime cose: ma lasciate
                                        l'essenziale. E si è che per ottenere Enrichetta,
                                        bisognerebbe che foste amato da lei, od almeno le
                                        aggradiste. Or io ho l'onore di dirvi che ciò non è il meno
                                        del mondo, e che io le ho promesso or ora di sostenerla
                                        nella negativa che ella intende di dare alla vostra
                                        domanda.</p>
            <p>Così detto, lo zio Gerolamo voltò le spalle allo speziale, e se
                                        ne andò pei fatti suoi. Domenico rimase lì tutto
                                        sbalordito.</p>
            <p>- Ah! questo è un ostacolo serio, esclamò poi fra sè, stato un
                                        poco a meditare. Ma pure, vorrà egli cambiare il suo
                                        testamento e togliere la eredità ad Enrichetta se io la
                                        sposo? Mai più! Il sor Giacomo sarà così ossequente alle
                                        parole dello zio da mancare alla parola datami?... Può
                                        darsi. Ma a quest'uopo conviene opporre influenza ad
                                        influenza. Se il marchese comandasse, conosco Varada io, non
                                        sarebbe capace di ribellarsi al suo volere... Andiamo a
                                        trovar il marchese.</p>
            <p>E ci fu senza perder tempo. Colà seppe così bene presentar le
                                        cose ed avvolgere le sue parole, che, senza pure averlo
                                        detto chiaro, mandò persuaso il nobile padrino d'Enrichetta,
                                        che lo zio di questa - un <foreign xml:lang="la">mauvais
                                                manant</foreign>, diceva il marchese fra i denti -
                                        non per altro s'opponeva al disegnato maritaggio che per
                                        gusto di contraddizione e per mancanza di rispetto alla
                                        nobile prosapia ed al nome illustre di sua eccellenza.
                                        L'ultimo dei Roccavecchia giurò <foreign xml:lang="fr">par
                                                ses grands Dieux</foreign>, e per le ceneri di tutti
                                        i suoi antenati, ch'egli l'avrebbe fatta vedere a
                                        quell'insolente plebeo; che già altra volta aveva potuto
                                        conoscere le sciagurate dottrine ch'ei professava, tanto più
                                        colpevoli in uno la cui famiglia era dipendente dall'augusto
                                        casato ond'egli, marchese, aveva l'onore di portare il
                                        sangue nelle vene, il nome glorioso e il titolo non
                                        macchiato mai; che non sarebbe più stato egli se non
                                        l'avesse spuntata, e <foreign xml:lang="fr">palsambleu!</foreign> avrebbe mostrato di che cosa
                                        era capace.</p>
            <p>Domenico Tartini se ne partì dal castello tutto giulivo, mentre
                                        il marchese dava ordine solennemente ad un domestico che
                                        scendesse nel villaggio ed intimasse al sor Giacomo Varada
                                        di accorrere tosto a castello.</p>
            <p>Giacomo fu lesto ad obbedire, e mezz'ora dopo tornava a casa ad
                                        annunziare alla moglie e ad Enrichetta desolata come egli
                                        avesse promesso al signor marchese che entro la settimana si
                                        sarebbero appiccati alla comune i cartellini della denunzia
                                        di matrimonio fra il signor Domenico di Gaudenzio Tartini
                                        speziale e la signora Enrichetta di Giacomo Varada e
                                        Genoveffa Porretta.</p>
         </div>
         <div xml:id="IT010025" type="chapter" n="25">
            <head>XXV.</head>
            <p>Intanto la malattia di Pierino andava sempre meglio. La presenza
                                        di sua madre era stata per lui il farmaco più potente.
                                        Giovanna ora non era più che l'umile serva della vedova di
                                        Antonio Maria, per aiutarla nelle cure verso il
                                        convalescente. Enrichetta era stata proibita con solenne
                                        imponenza di comparire mai nella camera del cugino, eccetto
                                        che in quei pochi e ratti momenti in cui ci stava la signora
                                        Genoveffa. Pochi momenti e troppo ratti davvero e per lei e
                                        per lui: i quali ambedue, nel loro segreto, li aspettavano
                                        con un'ansia, con un desiderio da non dirsi, e provavano in
                                        quei fugaci istanti una dolcezza onde il loro cuore tutto
                                        era invaso e beato.</p>
            <p>Pierino amava ancor egli immensamente Enrichetta. Era troppo
                                        modesto per lusingarsi di essere corrisposto, ma sentiva una
                                        infinita speranza quando mirava quello sguardo così sereno
                                        di lei a sè dolcemente rivolto, quando credeva ricordarsi
                                        aver veduto nel suo delirio china su di lui la faccia d'una
                                        donna, a cui egli attribuiva i bei lineamenti
                                        d'Enrichetta.</p>
            <p>Ben sapeva egli d'esser povero, e questa sua povertà frammettersi
                                        ostacolo fra lui e la giovane; ma anche a tal riguardo, era
                                        venuta a rassicurarlo una conferenza che aveva avuto luogo
                                        al suo letto, tosto dopo l'arrivo della madre, fra
                                        quest'essa e il signor Gerolamo Porretta. Questi si rendeva
                                        acquisitore della casa e dei beni di Antonio Maria,
                                        pagandone col prezzo relativo i creditori, ad istanza dei
                                        quali erano stati sequestrati. Almanco quella diletta casa
                                        non cascava in mani profane, e Gerolamo annunciava che la
                                        porta di essa sarebbe sempre stata aperta per la vedova e
                                        pel figliuolo di quell'infelice che l'aveva fatta abbellire.
                                        Oltre ciò, siccome egli, Gerolamo, aveva ancora conservato
                                        alcune relazioni in quella sfera commerciale in cui aveva
                                        raccolto le sue ricchezze, egli prometteva, guarito che
                                        fosse Piero, di tastare quali fossero le sue capacità, e,
                                        trovatele acconcie, di affidargli un qualche piccolo
                                        capitale per cui potesse avviarsi all'opera di restaurare la
                                        fortuna paterna e di prendere una rivincita contro la
                                        sorte.</p>
            <p>Lascio stare le benedizioni che madre e figliuolo mandarono sul
                                        capo al vecchio Gerolamo, e che questi non volle sentire,
                                        interrompendo bruscamente col dire: che ciò faceva perchè
                                        l'acquisto di quei beni e di quella casa gli conveniva, e
                                        perchè aveva voglia di mettere a frutto in nuove
                                        speculazioni commerciali, ch'egli stesso avrebbe diretto,
                                        qualche poco di suo capitale, giacchè non dovessero pensare
                                        ch'egli quelle anticipazioni che avrebbe fatto le volesse
                                        loro regalare: e ciò detto col medesimo accento con cui un
                                        altro direbbe delle ingiurie in una contesa, egli se n'era
                                        uscito per non udir più altre parole.</p>
            <p>In tutto il villaggio aveva prodotto un effetto magico la novella
                                        che in un lampo s'era propagata: Gerolamo essere un riccone,
                                        comprare egli tutti i possedimenti di Antonio Maria, aver
                                        tanti denari da comprare, s'e' volesse, tutto il territorio,
                                        ed altre parecchie esagerazioni siffatte. Il vecchio
                                        bizzarro era di subito salito all'apogeo nella stima della
                                        gente, e, trattine Gaudenzio e il parroco, i quali
                                        continuarono ad essere quelli di prima, non vi fu persona
                                        che non accrescesse le mostre del rispetto per questo Creso
                                        che si nascondeva sotto i panni d'un povero.</p>
            <p>La casa di Antonio Maria fu aperta e ripulita, fu fatto mondar
                                        dalle cattive erbe ed aggiustare il giardino: ma Gerolamo
                                        continuò ad abitare la sua stanzetta presso al suo vecchio
                                        amico Gaudenzio; e si seppe che appena Piero avrebbe potuto
                                        reggersi in piedi, il nuovo padrone della casa aveva voluto
                                        ch'egli e sua madre, abbandonando la dimora dei Varada,
                                        andassero ad abitar colà. Alcuni lodavano, alcuni
                                        censuravano, in presenza di lui tutti esaltavano la
                                        generosità del sor Gerolamo, il quale scrollava le spalle e
                                        rispondeva irosamente a suo modo. In sostanza non era più
                                        che si parlasse d'altro che di codesto.</p>
            <p>Tutte queste voci e tutto questo rumore non poteva a meno che
                                        salire eziandio al castello di Roccavecchia, e chi conosce
                                        un tantino il cuore umano, non avrà bisogno di molte parole
                                        per andare persuaso, che siffatte chiacchiere piacevano al
                                        marchese come altrettanti buffetti sul naso. La importanza
                                        che veniva acquistando il plebeo Gerolamo, pareva al nobile
                                        discendente dei feudatarii ed era in fatti una diminuzione
                                        di quel tanto d'influenza che, quantunque non ufficialmente,
                                        pur tuttavia glie n'era rimasto, quasi un residuo della sua
                                        antica signoria. Vedeva in ciò il liberalismo moderno venire
                                        a sfidarlo e vincerlo fino nell'ultimo suo serraglio, e
                                        lamentava amaramente il predominio della bassa caricatura
                                        sulla nobiltà della stirpe nata a non far nulla. Ciò valse a
                                        rendere il marchese più ostinato che mai a volere che il
                                        matrimonio di Enrichetta collo speziale si compiesse,
                                        appunto perchè quest'ultimo seppe fargli intendere
                                        accortamente, come Gerolamo vi si opponesse non per altro
                                        che per farla vedere al signor marchese. Il sor Giacomo ebbe
                                        nuova intimazione di eseguire quanto prima il divisato
                                        progetto, e le polizze degli annunzi furono appiccate alle
                                        tavole del Comune.</p>
            <p>Enrichetta piangeva, come la fontana presso al bosco dei
                                        castagni, lagrime inesauribili; e pensate se la buona
                                        Giovanna poteva vedere questo spettacolo senza punto
                                        commuoversi.</p>
            <p>- Mia cara Enrichetta, le disse abbracciandola con infinito
                                        amore: non piangere così, per carità, che ben troveremo
                                        rimedio ancora a questa sciagura. Il marchese ti vuol tanto
                                        bene che mi pare impossibile non ceda alle tue preghiere, se
                                        tu vai a dirgliene ciò che provi, e lo zio Gerolamo non
                                        mancherà di assisterti come ha promesso. Io perciò sarei
                                        d'avviso che tu corra al castello, e veda di parlar da sola
                                        a solo al marchese: ed io frattanto vado dallo zio Gerolamo
                                        ad avvisarlo come ne stanno le cose.</p>
            <p>- Ah sì, è vero! Esclamò vivamente Enrichetta, la quale baciò e
                                        ribaciò con espansione di riconoscenza la faccia butterata
                                        della sorella.</p>
            <p>E tuttadue s'affrettarono a recarsi al luogo rispettivamente
                                        assegnatosi.</p>
            <p>Lo zio Gerolamo, udita la Giovanna, prese pure senza parlare il
                                        suo cappello e la sua mazza, e s'avviò giù della scala del
                                        suo quartieretto così frettolosamente che la povera zoppa
                                        aveva difficoltà a seguitarlo.</p>
            <p>- Va benone: diceva egli fra i denti. Il sor Giacomo mi sentirà,
                                        e mi sentirà anche il signor marchese, dove occorra.</p>
            <p>Com'egli stesso aveva detto pochi giorni prima al suo amico
                                        Gaudenzio, era da qualche tempo che Gerolamo non si sentiva
                                        molto bene di salute. Quel giorno, fosse l'effetto della
                                        fatica del viaggio, congiunta colle emozioni morali che
                                        aveva dovuto provare; quel giorno egli stava ancora peggio,
                                        e il suo cuore, in mezzo a palpitazioni frequenti, gli dava
                                        acuti dolori di quando in quando. Alle parole di Giovanna,
                                        egli provò un certo rimescolo d'ira, che gliene fece
                                        arrossare i pomelli delle guancie ed accrescere il battito
                                        del cuore. Quando ebbe scesa a furia la scala, Gerolamo
                                        dovette fermarsi sulla soglia ed appoggiarsi con una mano
                                        alla parete, perchè fu assalito dal capo-giro, e la
                                        respirazione parve mancargli. Fu l'affare d'un minuto
                                        secondo. Si riebbe subitamente, tirò un lungo rifiato, e
                                        riprese il cammino di buon passo verso la casa del Comune,
                                        che si trovava dall'altra parte della piazza. Giovanna se ne
                                        tornò sollecitamente a casa.</p>
            <p>Gerolamo entrò nell'ufficio del segretario comunale, colla
                                        dolcezza con cui entra un vento impetuoso che spalanca le
                                        finestre e fa tremare tutta la stanza.</p>
            <p>- Che cos'è questo che intendo? Gridò egli come se avesse da fare
                                        udire la sua voce ad un battaglione di sordi. Nella vostra
                                        famiglia chi comanda è dunque il marchese? Presso di voi chi
                                        ha influenza è dunque un estraneo più che non un parente...
                                        un parente che ha mezzo milione di suo?</p>
            <p>Il sor Giacomo, la mano in aria colla penna gocciante
                                        d'inchiostro, gli occhietti sbarrati, balbettò colla sua
                                        vocina delle parole che non sapeva egli stesso quali si
                                        fossero.</p>
            <p>A quel magico motto di mezzo milione egli si sentiva commuovere
                                        profondamente le viscere.</p>
            <p>Lo zio giurò, spergiurò e sacramentò che se non si faceva a modo
                                        suo, se non si rompeva subito quel maritaggio, se non si
                                        stracciavano senza ritardo le scritte delle denunzie
                                        appiccate lì sotto nel vestibolo della casa comunale, egli
                                        avrebbe saputo come regolarsi a sua volta verso i nipoti, e
                                        corrispondere degnamente al loro trattare.</p>
            <p>Lo sfortunato sor Giacomo vide fiammeggiare in queste parole la
                                        minaccia della diseredazione. Figuratevi l'imbroglio in cui
                                        il pover uomo si trovava! Dall'una parte lo zio che, se quel
                                        matrimonio si faceva, lo privava della sua eredità,
                                        dall'altra il marchese, il quale, se non si faceva, gli
                                        toglieva la sua protezione e tutte le speranze che a questa
                                        venivano connesse. Mai nessun bivio più tremendo tenne
                                        dubbioso un Ercole senza risoluzione. Glie ne vennero le
                                        lagrime a quegli occhietti, che per emozione di pietà non
                                        piangevano mai. Espose supplicante la crudeltà della sua
                                        situazione allo zio incollerito, che faceva un chiasso del
                                        diavolo battendo col suo bastone per terra e sui mobili.
                                        Appena ebbe udito far cenno del comando dato dal marchese,
                                        Gerolamo interruppe con imprecazioni più concitate ancora
                                        del solito, poichè gli era il marchese che faceva e
                                        disfaceva, ed egli avrebbe parlato con esso lui; ma intanto
                                        la famiglia, che aveva per esso cosi pochi riguardi, si
                                        sarebbe accorta, avrebbe visto giuraddio! avrebbe dovuto
                                        pentirsene. Ed uscì collo stesso impeto con cui era entrato,
                                        lasciando il povero sor Giacomo pentito di non avere
                                        addirittura sconfessato quel maritaggio in grazia del merito
                                        del mezzo milione. Non ci aveva più testa agli affari del
                                        Comune, si sentiva da meno della circostanza, ed aveva
                                        bisogno del rincalzo dei consigli di Genoveffa. Era così
                                        turbato in faccia che Domenico Tartini, vedendolo a passare,
                                        abbandonò la soglia della sua bottega per venirgli incontro
                                        sollecito, e gli domandò se avesse male, che cosa mai fosse
                                        capitato.</p>
            <p>Il sor Giacomo disse tutta la verità. Grande allarme eziandio
                                        nello speziale, che temette il vecchio matto potesse
                                        spingere la sua ostinazione sino a cambiare le disposizioni
                                        del suo testamento s'egli sposasse Enrichetta. Domenico
                                        accompagnò Varada in casa, e si tenne fra i tre congiurati
                                        nuovo consiglio, che durò assai lungo tempo, senza che
                                        nessuna risoluzione s'adottasse in cui paresse loro
                                        veramente di poter quietarsi. Era quello un Waterloo pel
                                        furbo Domenico, quando la fortuna venne a cambiarlo in un
                                        Marengo. Mentre stavano ancora fittamente discorrendo, dopo
                                        un'ora di colloquio, i conjugi Varada e lo speziale, ecco
                                        entrare affannato in casa del segretario comunale il buon
                                        Gaudenzio, sconvolto in viso da far paura, gridando, se lì
                                        per caso era suo figlio, che lo si chiamasse in tutta
                                        fretta.</p>
            <p>A Domenico, il quale comparve ad interrogare che cosa fosse
                                        avvenuto, Gaudenzio disse con lagrime nella voce e con
                                        ispavento nell'aspetto:</p>
            <p>- Presto! Corri! Gerolamo ha bisogno di te, Gerolamo si
                                        muore.</p>
            <p>Tutti furono sossopra in un amen. Le interrogazioni
                                        s'incrociavano affollate e Gaudenzio non rispondeva altro
                                        che: - Correte, correte. Corsero diffatti tatti quanti, ma,
                                        benchè zoppa, la povera Giovanna fu la prima ad entrare
                                        nella camera dello zio.</p>
            <p>Questi giaceva sul suo letto, gli occhi semichiusi, acceso in
                                        volto, affannoso oltre ogni dire il rifiato. Il medico, che
                                        gli stava a' fianchi, avevagli fatto un salasso, e teneva il
                                        polso in mano, studiandone attentamente i battiti. La sua
                                        faccia era oscura da presagire poco di bene. Gerolamo era in
                                        sè pienamente, e riconobbe tosto la Giovanna appena fu essa
                                        entrata. Le tese una mano, ch'ella si affrettò a venire a
                                        stringere ed a baciare.</p>
            <p>- Brava! Le disse lo zio con quel po' di voce che gli rimaneva.
                                        Tu starai meco fin che sia finito. Quando ti ho vista
                                        intorno al letto di Piero, ho concepito il desiderio di
                                        averti assistente agli ultimi istanti della mia vita.
                                        Ringrazio il Cielo che questo desiderio sia soddisfatto,
                                        poichè tu starai qui, non è vero?</p>
            <p>Il suo sguardo offuscato esprimeva pur tuttavia, tanta passione
                                        di desiderio che la sciancata s'affrettò a rispondere.</p>
            <p>- Sì, sì...</p>
            <p>Ed avrebbe aggiunto altro se il medico non gli avesse esclamato
                                        che bisognava tacere e lasciar tacere l'infermo, e se in
                                        quella non fossero entrati tutti gli altri, la famiglia
                                        Varada in corpo, e dietro di essa la faccia sottile dello
                                        speziale.</p>
            <p>Convenne che a costoro il medico ripetesse l'intimazione del
                                        silenzio per porre fine alle esclamazioni e domande che
                                        fioccavano come le palle d'un fuoco di fila. Tutti volevano
                                        stare al capezzale del caro zio: ma il malato, che
                                        incominciava a perder pazienza, fece comprendere che non
                                        voleva altri che la Giovanna, e il medico aiutato da
                                        Gaudenzio riuscì a metter fuori tutti gli altri.</p>
            <p>Domenico Tartini scese nella sua farmacia fregandosi le mani.</p>
            <p>- S'egli crepa, diss'egli a sè medesimo, non potrà più opporsi al
                                        matrimonio, e non potrà rifare il testamento.</p>
         </div>
         <div xml:id="IT010026" type="chapter" n="26">
            <head>XXVI.</head>
            <p>Ecco che cosa era successo quella mattina nel castello di
                                        Roccavecchia.</p>
            <p>Il marchese aveva dormito poco bene; si sentiva un po' più
                                        tormentato dalla gotta, trovava più pesanti dell'ordinario i
                                        fastidii del celibato; era d'un cattivissimo umore. Per poco
                                        lo si fosse solleticato, si sarebbe ottenuto di farlo uscire
                                        da quella squisita urbanità ond'e' si faceva una legge: se
                                        fosse passato presso ad un povero che gli tendesse la mano,
                                        avrebbe fors'anco potuto dimenticare di dargli la solita
                                        moneta da venti centesimi. Insomma raramente era stato in sì
                                        straordinaria condizione dell'animo. Il pensiero di
                                        Gerolamo, della ricchezza di lui e della opposizione ai suoi
                                        voleri, lo veniva ad angustiare con nuovo pizzicore. Glie ne
                                        voleva maledettamente, a lui che della sua gotta, del suo
                                        celibato e della sua insonnia non ne poteva il meno del
                                        mondo. Ad un tratto pensava alle grazie della sua
                                        figlioccia, e l'egoismo gli andava suggerendo con potenti
                                        sofismi che avrebbe fatto assai bene a non lasciarla andare
                                        a marito nè con questo nè con quello, ma pigliarsela seco, e
                                        tenersela come figliuola a castello.</p>
            <p>In questo frangente, capitava appunto Enrichetta. Il marchese
                                        volle accoglierla bruscamente, ma non seppe. In pochi minuti
                                        la giovanetta riebbe tutto il suo antico influsso sull'animo
                                        del padrino, e questi la rimandò consolata d'una specie di
                                        promessa che la questione del suo matrimonio collo speziale
                                        sarebbe posta sotto un nuovo esame.</p>
            <p>Se Enrichetta avesse trovato per istrada, tornando a casa, lo zio
                                        Gerolamo, una gran sciagura sarebbe stata avanzata; ma
                                        mentre la damigella scendeva di corsa al villaggio per la
                                        stradicciuola più ripida e più corta, lo zio saliva,
                                        sbuffando e masticando furibonde imprecazioni, per la strada
                                        carrozzabile.</p>
            <p>Al marchese bastò l'annunzio che il signor Gerolamo Porretta si
                                        presentava chiedendo un colloquio, per fargliene tornare in
                                        corpo tutto il cattivo umore che la visita d'Enrichetta
                                        aveva quasi dileguato compiutamente. A prima giunta pensò
                                        addirittura non riceverlo, poi si ravvisò, e diede ordine lo
                                        s'introducesse. I due vecchi si avvicinarono come due
                                        nemici. Il marchese stette in piedi, per indicare che
                                        desiderava l'abboccamento fosse corto e non voleva dare al
                                        visitatore alcun favore di famigliarità. Gerolamo, che era
                                        stanco della gita, sentì un vivo dispetto di codesto tratto;
                                        da parte sua il discorso cominciò senz'altro come una
                                        contesa. Se il plebeo era più violento, il nobile era più
                                        fine ed arguto nelle botte che si scambiarono a parole;
                                        l'uno e l'altro colpivano nel vivo. Da quello che avevano
                                        per le mani passarono agli argomenti i più estranei; se ne
                                        immischiarono le opinioni politiche; fu un battibecco in
                                        tutta forma. Il marchese si lasciò scappare un cenno che
                                        alludeva agli obblighi della famiglia Porretta verso la
                                        stirpe dei Roccavecchia; e Gerolamo si lasciò scappar del
                                        tutto quella pazienza che aveva sì poca. Il nobile padrone
                                        del castello mise alla porta il plebeo insolente, il quale
                                        uscì schiattando letteralmente di bile.</p>
            <p>Gerolamo venne sino a casa sua che proprio non ci aveva più lume
                                        negli occhi. Gridava imprecazioni e bestemmie e gestiva da
                                        parere un matto; si sentiva nell'interno uno sconquasso e
                                        quasi un rumore come di una macchina le cui ruote girano
                                        senza regola, non più misurato e trattenuto l'impulso. Ebbe
                                        giusto tempo a salire in camera sua e poi cadde lungo e
                                        disteso, mancandogli ad un tratto tutte le forze. Egli capì
                                        subito di che si trattava, e lo disse colla voce soffocata a
                                        Gaudenzio, che per fortuna trovavasi in casa ed accorse a
                                        sollevarlo tutto spaventato.</p>
            <p>- La è bella e finita per me...</p>
            <p>- No, no: disse Gaudenzio commosso, trasportandolo a stento sul
                                        letto. Vado pel medico...</p>
            <p>- Va piuttosto pel parroco: disse Gerolamo, che si sentiva
                                        mancare il respiro.</p>
            <p>Gaudenzio corse dal medico, dal parroco, da tutti. e due ore dopo
                                        un po' di miglioramento era avvenuto, ma la morte non era
                                        respinta.</p>
            <p>Nella camera del giacente stavano la povera Giovanna, Gaudenzio,
                                        il parroco, e ci veniva di quando in quando con qualche
                                        pretesto il curioso speziale che aveva tanto interesse a
                                        vedere e sapere come le cose si passassero.</p>
            <p>Una delle fiate, in cui Domenico si recò a far capolino
                                        sull'uscio, gli avvenne di udire lo zio Gerolamo che diceva
                                        queste parole:</p>
            <p>- Come esecutori miei testamentari, voi difenderete questa povera
                                        Giovanna, che ho fatta mia erede, dalla ingordigia de' suoi
                                        parenti. Voi impedirete che le male arti altrui e il proprio
                                        buon cuore non la spoglino di quella ricchezza che ho voluto
                                        a lei appartenesse per compensarla in parte di quello che le
                                        è toccato soffrire sinora. Tu, Giovanna, lascierai che la
                                        vedova e il figliuolo di Antonio Maria abitino nella casa
                                        che fra poco diventerà tua, e ciò, non solamente perchè fu
                                        mio desiderio, ma perchè il tuo cuore eccellente proverà
                                        piacere nel farlo. Io avrei voluto darti la felicità, poichè
                                        ti ho scoperta degna di ogni bene, ma la felicità, povera
                                        creatura, è fatta per nessuno sulla terra, e meno forse per
                                        te... Ti ho lasciata la ricchezza, la quale almeno compra di
                                        molte cose...</p>
            <p>Giovanna piangeva, piangeva eziandio il buon Gaudenzio; e il
                                        parroco, il quale non aveva gli occhi asciutti neppur egli,
                                        interruppe il malato per pronunziare alcune confortevoli
                                        parole, consigliandolo a non sfaticarsi e star calmo.</p>
            <p>Lo speziale s'allontanò quatto quatto senz'essere stato visto, ma
                                        con un grande turbamento nell'anima.</p>
            <p>Giovanna era dunque l'erede? La brutta, la zoppa, la gobba
                                        Giovanna? Chi voleva guadagnare un mezzo milione addirittura
                                        non aveva che da pigliare quella mano lunga e macilenta da
                                        rachitico, e glie l'avrebbe trovato in pugno? Domenico
                                        stette dieci minuti piantato come un piuolo in mezzo la sua
                                        bottega, grattandosi il naso e l'orecchia e la testa.</p>
            <p>Sentiva che gli avvenimenti incalzavano, che per procurare
                                        insieme il proprio interesse e far bella figura conveniva
                                        prendere una sollecita determinazione, prima che il mistero
                                        ch'egli aveva scoperto fosse fatto palese dalla morte di
                                        Gerolamo. Maledì la bizzarria di quest'ultimo nel voler
                                        lasciare le sue ricchezze a quel mostro. Chi si sarebbe mai
                                        più pensato un simil fatto? Mosse un passo verso l'uscio e
                                        s'arrestò: vide, come se l'avesse innanzi agli occhi, tutta
                                        la bruttezza di quella disgraziata creatura contraffatta,
                                        miseruzza e butterata, ed il suo coraggio esitò. Poscia
                                        venne ad occuparlo il pensiero ch'egli sarebbe il più ricco
                                        di tutto il circondario, che la sua influenza già cotanta
                                        sarebbe diventata incontrovertibile. Chi può mettere un
                                        limite alla tristizia del pensiero d'un egoista che anela al
                                        possesso dell'oro? Si disse che Giovanna non avrebbe potuto
                                        vivere lungamente, e che, lei morta, chi l'avesse sposata e
                                        sapesse farsene lasciare erede a sua volta...</p>
            <p>Uscì precipitosamente di bottega, e corse in casa del segretario
                                        comunale.</p>
            <p>I coniugi Varada non avevano ancora avuto, e non ebbero mai più
                                        uno stupore uguale a quello che provarono in quel giorno. Lo
                                        speziale, coll'aria compunta di un san Luigi, disse loro che
                                        nel matrimonio di Enrichetta, egli era l'affetto, era il
                                        cuore che cercava e non altro, e che essendo ora chiaro come
                                        la fanciulla ripugnasse, pur troppo - per mia sciagura,
                                        esclamava Domenico, volgendo al soffitto gli occhi - a quel
                                        modo, egli mai, no mai più non avrebbe voluto, nemmeno per
                                        ombra, vedervela obbligata. Egli veniva dunque, come
                                        galantuomo che egli era, secondo l'obbligo che sentiva
                                        fargliene la coscienza, veniva a restituire a' suoi amici i
                                        signori Varada, la parola che s'era tra loro scambiata,
                                        assicurando che ciò nullameno egli avrebbe sempre conservato
                                        una gran riconoscenza per essi, e si sarebbe considerato
                                        anzi fin d'allora come appartenente a quella famiglia, a cui
                                        non disperava tuttavia di potersi in qualche modo
                                        alleare.</p>
            <p>Alla sua parlatina rispose un gran sospirane di sollievo dal
                                        petto dei genitori d'Enrichetta, che videro di botto levate
                                        via tutte le difficoltà onde si conturbavano; esaltarono
                                        essi fino al cielo la generosità di Domenico; gli dissero
                                        che, ad ogni modo, avrebbero mantenuto la parola data, ma
                                        che pure egli aveva preso il più savio partito che toglieva
                                        di mezzo ogni imbarazzo; protestarono che qualunque altra
                                        cosa potessero fare in beneficio di lui, ad un solo cenno
                                        l'avrebbero fatta.</p>
            <p>Lo speziale uscì modesto sotto la piova di tante lodi, e si
                                        affrettò a tornare presso il moribondo. Giovanna era colà
                                        seduta al capezzale del malato, che stava assopito. Domenico
                                        s'accostò adagio adagio, e guardò la povera creatura cosi
                                        mal trattata dalla sorte. Sentì correre per l'epidermide una
                                        specie di ribrezzo, dicendosi: - Dovrò sposare quel mostro
                                        lì. Ma egli in questa fatta di cose era pieno di coraggio.
                                        Guardò da capo la Giovanna, e stette cogli occhi fermi su di
                                        lei. Il vero è che quell'espressione di bontà, onde ho già
                                        fatto cenno, era diffusa in quel momento sui tratti della
                                        meschinella. Però, più di codesto valeva per sor Domenico la
                                        frase meravigliosa ch'ei si veniva ripetendo fra sè e
                                        sè:</p>
            <p>- Quello scimiotto scontorto avrà mezzo milione!</p>
            <p>Affè! Non gli parve poi che quella bruttezza fosse cotanta. E
                                        poi, si disse, uno spirito superiore bada esso a queste
                                        cose? Ed egli aveva l'intima persuasione d'essere uno
                                        spirito superiore.</p>
            <p>Giovanna sentì lo sguardo di Domenico si fissamente fermo su di
                                        lei, ed alzò il capo. La faccia dello speziale aveva un
                                        aspetto di tanta ammirazione, che la fanciulla tutta stupita
                                        gli domandò a bassa voce:</p>
            <p>- Che cosa c'è?</p>
            <p>Lo speziale congiunse le mani, e torse il collo per rispondere
                                        con flebile accento.</p>
            <p>- C'è che ella è un angelo, madamigella, e che io, al vedere
                                        tanta bontà, tanta virtù, l'ammiro e la venero come una
                                        santa del paradiso.</p>
            <p>Questo linguaggio era sì nuovo per le orecchie della povera
                                        contraffatta, che ella stette cogli occhi sbarrati e colla
                                        bocca larga a guardar chi glie lo traeva, come avrebbe
                                        guardato un quadrupede che si fosse messo a parlare. Prima
                                        credette che ad altri si dovessero indirizzare quelle
                                        parole; poi riflettendo che era sola, le giudicò una beffa,
                                        ed arrossì leggermente. Domenico si affrettava a ripeter la
                                        dose; ma essa gli fè cenno tacesse, e colla sua voce sorda e
                                        rimessa gli disse:</p>
            <p>- Zitto! Non bisogna svegliare lo zio.</p>
            <p>Poi chinò di nuovo il capo, come per significare che non avrebbe
                                        prestato più attenzione ad altri discorsi.</p>
            <p>Domenico uscì persuaso in sè medesimo d'aver fatto colpo
                                        nell'animo della ragazza. Questo sistema di corteggiamento
                                        tenne egli pel seguito. Alla fanciulla parlava sempre, con
                                        una dolcezza adulativa, in termini di ammirazione. A tutti
                                        gli altri parlava di lei con entusiasmo. Siccome la malattia
                                        dello zio Gerolamo durò ancora una settimana, egli ebbe
                                        tempo a stupire tutto il villaggio della sua propensione e
                                        dell'affetto che manifestava per la zoppa, da tutti
                                        disprezzata, prima che la morte del vecchio e la conseguente
                                        conoscenza del testamento ch'egli aveva fatto venisse a dare
                                        agli accorti la ragione di quel suo nuovo diportarsi.</p>
            <p>Lo zio Gerolamo, secondo quello che aveva desiderato, morì con
                                        intorno a sè Gaudenzio, il parroco e Giovanna, la quale lo
                                        pianse, come se da lungo tempo avesse imparato a conoscerlo
                                        ed amarlo.</p>
            <p>Pel paese fu una gran novella che la sciancata fosse ad un tratto
                                        diventata ricca d'un mezzo milione; per la famiglia di lei
                                        fu un gran dispetto, e la memoria dello zio fu salutata con
                                        certi epiteti che non erano tutto riverenza. Allora capirono
                                        l'arte dello speziale, e pensarono opporre a quella un'altra
                                        manovra nel loro interesse. Ad essi conveniva che la
                                        Giovanna non uscisse mai di casa loro; e poichè la natura
                                        aveva già fatto assai per questo, si diedero a cercar modo
                                        di guarentirsi il pieno ottenimento di siffatto scopo.</p>
            <p>La brutta, contraffatta, disprezzata ragazza, vide giorni
                                        novelli, così che le pareva sognare. Era diventata
                                        qualcheduno, essa che sino allora non aveva contato mai per
                                        nulla; poco mancava anzi che non fosse un personaggio
                                        d'importanza. La si trattava oramai con rispetto e
                                        deferenza. Codesto cominciava dalla famiglia, e si estendeva
                                        in tutta la cerchia del villaggio. Il padre le parlava, non
                                        coll'affetto che usava parlando ad Enrichetta, ma con
                                        riguardi, quali aveva per i suoi superiori; la madre metteva
                                        la sordina alla sua voce robusta nel rivolgerle il discorso,
                                        spoglio ora di tutte le solite invettive; il bastone della
                                        granata aveva cessato di essere in continua attinenza colle
                                        mani della poveretta: Gertrude si adoperava alacremente essa
                                        stessa nei lavori di casa, e faceva il miracolo di non
                                        borbottare; lo speziale non perdeva nessuna occasione per
                                        farle assaggiare quel profumo da cui era stata sceverata
                                        fino allora, il profumo dei complimenti che la turbavano con
                                        un profondo sentimento di vergogna; i biricchini avevano
                                        cessato di schernirla; nello sguardo della gente le pareva
                                        di trovare un'espressione di interesse, che il suo desiderio
                                        si compiaceva ad interpretrare per manifestazione
                                        d'affetto.</p>
            <p>Un fatto la commosse sino al fondo dell'anima. La madre di Piero
                                        e quest'esso, il quale nella sua convalescenza progrediva
                                        con passo lento ma sicuro, vennero a ringraziarla d'averli
                                        lasciati prendere stanza nella casa del morto loro marito e
                                        padre. La vedova di Antonio Maria sentiva una viva
                                        gratitudine per questo fatto. Piero, di cuor generoso, aveva
                                        accresciuta la sua naturale compassione per l'infelicità di
                                        quella creatura da una simpatia fraterna, che s'era destata
                                        in lui vedendola, durante la famigliarità della convivenza,
                                        sì buona e sì mite nella sua rassegnazione. Fu con vera
                                        tenerezza che la madre le espresse i suoi ringraziamenti,
                                        che Piero le strinse le mani, chiamandola "sua cara
                                        Giovanna". Ella sentì un rimescolio non mai provato, volle
                                        parlare, e non ebbe parola fatta: si gettò al collo della
                                        madre di Piero, e ruppe in un pianto che le tornò
                                        dolcissimo. Quella stretta delle mani di Piero, quelle sue
                                        parole piene d'affetto, quei suoi sguardi espressivi erano
                                        altrettante preziosissime gioie per lei, cui avrebbe pagato
                                        anche col suo sangue.</p>
         </div>
         <div xml:id="IT010027" type="chapter" n="27">
            <head>XXVII.</head>
            <p>Piero avea ricuperato del tutto la sua salute, ma una profonda
                                        preoccupazione lo possedeva, da scorgersi facilmente da
                                        chicchessia. Era l'amor suo per Enrichetta, ch'egli teneva
                                        nascosto ancora a tutti, e perfino a lei, alla quale anelava
                                        confessarlo, e non osava.</p>
            <p>Due persone però se n'erano accorte; prima la fanciulla medesima
                                        che n'era l'oggetto; secondo lo speziale, che credeva suo
                                        grande interesse osservare tutto ciò che accadesse in quella
                                        famiglia, intorno a quella fortuna rappresentata da quella
                                        gobba ragazza, a cui egli aveva incominciato un regolare
                                        assedio; e tutti due si trovarono disposti a favorire
                                        siffatto amore.</p>
            <p>Domenico Tartini aveva creduto conveniente di stringere più
                                        domestica relazione, e quasi direi amicizia con Piero. Non
                                        poteva persuadersi che in quel giovane ora spiantato ed
                                        avvezzo alla ricchezza, non ci fosse un potente competitore
                                        pel mezzo milione da lui agognato, e gli pareva una sua
                                        buona ventura che siffatto pericolo fosse cansato,
                                        rivolgendo altrove l'attenzione e i desiderii di quel
                                        possibile rivale.</p>
            <p>Piero, giovane com'era, fiducioso ancora ed aperto dell'anima,
                                        accolse quale moneta di buon conio le dimostrazioni e le
                                        proteste d'amicizia del furbo speziale; e siccome fra gli
                                        abitanti di quel paese questi era pur anco quello che più
                                        gli s'affaccesse e per età e per coltura, non andò gran
                                        tempo che fra loro si avviò una certa intrinsechezza, per
                                        cui passavano insieme assai ore del giorno, e cominciavano
                                        così a scambiarsi quelle certe confidenze che sogliono gli
                                        amici.</p>
            <p>Domenico fu il primo a dar l'esempio; disse qualche cosa di vero
                                        de' fatti suoi, inventò anche delle piccole confidenze, che
                                        lo mettevano in buona luce e figuravano far entrare il suo
                                        ascoltatore proprio nell'intimo della sua coscienza; seppe
                                        guadagnare di Piero tutta la stima e l'affetto. A capo di
                                        questi sentimenti v'ha l'assoluta fiducia. Il giovane non
                                        aveva ancora parlato dell'amor suo per Enrichetta, ma era
                                        alla vigilia di superare ogni riserbo, e tanto più che
                                        l'occasione gli si prestava poco a parlarne colla cugina
                                        medesima, sorvegliata com'essa era da' genitori avversi più
                                        che mai ad un tal maritaggio, e che anco quando per caso
                                        l'occasione gli si fosse presentata, egli non avrebbe forse
                                        saputo servirsene, per la nuova timidità che gli aveva messo
                                        addosso il suo amore.</p>
            <p>Un bel giorno, lo speziale affrontò egli medesimo il delicato
                                        argomento. Narrò, con un'espressione di sincera bonarietà da
                                        illudere anche un più accorto che Piero non fosse come egli
                                        avesse provato per Enrichetta un cominciamento d'amore, a
                                        cui aveva voluto dare sviluppo legittimo con un buon
                                        matrimonio, ma che sul più bello la ragazza gli aveva
                                        tagliato addirittura le gambe, facendogli capire che il suo
                                        cuore non era per lui. Domenico affermava di aver sofferto,
                                        come si suol dire, morte e passione, ma di avere ubbidito al
                                        suo dovere di galantuomo, e rinunziato, come Piero sapeva
                                        per bene, al tesoro di quella mano. Il cugino d'Enrichetta
                                        trovò che questo dello speziale era un eroismo, appetto a
                                        cui tutti quelli che vantano le storie greche e romane sono
                                        prove da ragazzi, e se l'avesse osato, avrebbe gettato le
                                        braccia al collo a quella copia di Scipione, che rinunziava
                                        sì generosamente ad una donna che non sapeva che cosa fare
                                        di lui.</p>
            <p>Ma lo speziale, crudelmente scherzoso, aggiunse ammiccando cogli
                                        occhi.</p>
            <p>- E so ben io la causa della ripugnanza d'Enrichetta per me! Io
                                        non ci potevo entrar più in quel cuore, perchè un altro era
                                        venuto, che di botto l'aveva tutto occupato.</p>
            <p>Piero provò un gran turbamento, e un po' di rossore gliene venne
                                        alle guancie. Domenico non gli lasciò pure il tempo di
                                        domandare una spiegazione alle sue parole, che gliela diede
                                        egli stesso senz'altro. Soggiunse che quest'altro non era da
                                        cercarsi altrove che nei panni del sor Piero medesimo.</p>
            <p>- Che! Tu credi!... Esclamò il giovane, tutto palpitante ed
                                        acceso nel volto dall'afforzarsi in lui, per queste parole
                                        dell'amico, la speranza che gli si annidava nel cuore.</p>
            <p>- Ne sono di là di sicuro - rispose lo speziale; ed anche tu,
                                        briccone, se vuoi essere sincero, ne vai persuaso.</p>
            <p>Come fare a non cadere di pieno nella fase delle confidenze?
                                        L'innamorato si sfogò - e ne aveva bisogno - disse anche i
                                        tormenti della sua incertezza e la timidità che l'occupava,
                                        lui avvezzo ad affrontar perigli, e le difficoltà che gli si
                                        attraversavano allo scoprir l'animo suo alla idolatrata
                                        fanciulla. - Diamine! Esclamò Domenico: e se non puoi
                                        servirti della lingua, e che non hai una mano ed una penna
                                        da scrivere?</p>
            <p>Questo fu un lampo di luce pel giovane. Afferrò il consiglio, e
                                        lo pose in atto senza ritardo. Scrisse una lettera modesta e
                                        dignitosa com'era il suo carattere, calda insieme ed onesta
                                        come il suo amore; la ripiegò tremando un pochino, la recò
                                        seco andando tosto in casa i cugini, determinato di farla,
                                        ad ogni modo, arrivare nelle mani di colei a cui era
                                        destinata.</p>
            <p>Egli trovò nella camera da lavoro Enrichetta..., ma a suo fianco
                                        la madre inesorabile, con un'aria da dragone che custodisce
                                        gli orti esperidi. Come fare? I due giovani si scambiarono
                                        di sottecchi uno sguardo che diceva di molte belle cose; ed
                                        Enrichetta chinò il capo più giù sopra il cuscino da cucire,
                                        tirando ancora più in fretta il suo ago, ma si punse due o
                                        tre volte, e i punti tirati non avevano quella regolarità
                                        che si sarebbe voluta.</p>
            <p>Piero sedette senza esservi invitato, parlò di questo e di quello
                                        senza venire incoraggiato menomamente nè dalla sora
                                        Genoveffa, che rispondeva poco ed asciutto, nè da
                                        Enrichetta, che non apriva il labbro; e dopo dieci minuti,
                                        la moglie del sor Giacomo s'alzò con mossa solenne, e disse
                                        alla figliuola di lasciar lì quel lavoro e d'andarne con
                                        essa per altre bisogne. Enrichetta obbedì senza ritardo e
                                        senza neppure alzar gli occhi; ripigliò i panni che cuciva,
                                        e li ripose nella cesta apposita, mise il cuscinetto sopra
                                        un tavolino, e seguì la madre, consolando Piero della sua sì
                                        ratta partenza impostale, con una guardatina tut'altro che
                                        indifferente. Il giovane, rimasto solo, credette di avere
                                        l'inspirazione di una felicissima idea: d'un balzo fu presso
                                        al cuscinetto di lavoro, e vi insinuò dentro la sua
                                        letterina, poi udendo rumore di qualcuno che sopraggiugeva,
                                        s'affrettò a scappare, senza vedere chi entrasse e senza
                                        esserne visto.</p>
            <p>Chi entrava era Giovanna, la quale veniva a prendere il suo
                                        cuscino da lavoro, da lei lasciato colà e che Enrichetta,
                                        venendole comodo, aveva adoperato per non andar a cercare il
                                        suo. La povera sciancata si rassettò al suo posto solito, e
                                        fece a riprendere, secondo l'usato, il suo lavoro: ma quando
                                        mise la mano nel cuscino, ecco venirle fra le dita una carta
                                        che sapeva di non avervi lasciata. Era ripiegata a lettera,
                                        e non recava soprascritta. Messa nel suo cuscino, poteva
                                        ella essere per altri che per lei? Giovanna la spiegò tutta
                                        stupita, e lesse.</p>
            <p>La letterina era concepita nei seguenti termini:</p>
            <quote xml:lang="it">
               <l>"Ammalato di corpo, sei tu che colle tue cure incessanti
                                                mi hai restituito alla vita, tu cui vedevo anche nel
                                                mio delirio curva sul mio letto; ora attendo da te
                                                anche la vita dell'anima. Ho riconosciuto in te
                                                quella donna che sola può farmi felice l'esistenza,
                                                e t'amo d'amore. Vuoi tu dividere il mio destino?
                                                Rispondimi un motto solo, e quando io sia così
                                                felice che esso sia affermativo, oh tutto saprò
                                                affrontare, tutto tentare, affine di ottenerti. -
                                                Piero."</l>
            </quote>
            <p>Giovanna dapprima non comprese nulla di questo biglietto, lo
                                        rilesse, guardò se quel cuscino era bene il suo. Sì era
                                        proprio quello a cui tante volte Piero l'aveva vista a
                                        lavorare. Senti un tumulto tale in tutto l'esser suo, che
                                        credette il cuore le scoppiasse. Era Piero che le scriveva -
                                        che le scriveva di queste parole - Piero che essa
                                        immensamente amava.</p>
            <p>Prese quel benedetto cuscino, entro al quale aveva riposto la
                                        lettera di lui, se lo strinse al seno quasi direi con avida
                                        passione, e corse nella sua stanza ove si rinchiuse. Come il
                                        cuore le palpitava! Come le battevano i polsi! Sola, chiusa
                                        nel suo stanzino, tornò a spiegare quel foglio di carta, e
                                        volle rileggerlo. Quei motti le saltavano agli occhi come
                                        sprazzi luminosi. Il sangue dal cuore le si affollava al
                                        cervello. Si pose quella lettera sul petto e premendovela
                                        stette un istante come priva di sensi. Ma le sublime visioni
                                        d'un bel sogno d'amore le sfilavano dinanzi, facendogliene
                                        assaporare tutte le dolcezze. Era fuoco nella faccia, la
                                        povera Giovanna, e le mani le tremavano come a persona
                                        assalita dalla febbre. La spina del dubbio venne a pungerla
                                        in cuore. Quella lettera era essa proprio per lei? Ma sì,
                                        perchè mille fiate, Piero infermo e convalescente l'aveva
                                        vista a lavorar a quel cuscino, facendogli compagnia.</p>
            <p>Ed era a lei, Giovanna, che egli scriveva siffatta parole!
                                        Impossibile! Impossibile! Eppure.... Volle resistere al
                                        superbo e seducente pensiero. Non potè. Le apparenze tutte
                                        congiuravano a volerla delusa. Non era essa che l'aveva
                                        salvo dalla morte colle sue cure? Non era la figura di lei,
                                        che egli nel delirio aveva dovuto intravedere curva
                                        pietosamente su di sè? Un mese prima, ella forse non avrebbe
                                        potuto credere a niun modo a cotanta ventura; ma allora le
                                        mostre di considerazione della gente erano pure riuscite a
                                        scemare alquanto quel profondo disprezzo ch'ella stessa
                                        nutriva di sè, e i complimenti e gli sguardi e il contegno
                                        dello speziale, per quanto modesta ella fosse, le avevano
                                        pur tuttavia mostrato essere fra le cose possibili che un
                                        uomo badasse a lei. Del vero motivo, che spingeva il tristo
                                        sor Domenico a codesto, ella era troppo innocente per averne
                                        pure un sospetto.</p>
            <p>Credette adunque: si abbandonò, infelice, all'immenso gaudio del
                                        credere. Fu in lei allora uno scoppio di gioia, quale mai
                                        non provò per amore donna al mondo. Obliò tutte le
                                        tristissime giornate del suo passato, e si vide schiuso
                                        dinanzi il paradiso. Ringraziò Dio, benedisse la sorte e la
                                        sua vita. Sentiva in sè tanti tesori di bontà e di affetto,
                                        che le parve potere, come anelava in quel punto, tergere
                                        tutte le lagrime che si spargono sulla terra. Oh come le
                                        parve ad un colpo raddoppiato quell'amore che aveva posto in
                                        Piero nel suo segreto e che già pensava giunto all'estrema
                                        sua possa! Ella lo amerà tanto, da farlo ad ogni modo
                                        felice. Gli è lui che le domandava la vita dell'anima! O
                                        Dio! Ma per lei e vita, e cielo, e tutto, gli è il solo
                                        Piero. Sapersi amata da lui, esser sua, non fosse che pochi
                                        giorni, che pochi istanti; ma la è tal ventura per essa, che
                                        ella ripagherebbe non che colla morte, ma coi peggiori
                                        tormenti.</p>
            <p>Ma Piero aveva domandato una risposta. Perchè tardare a
                                        fargliela? Fu d'un balzo al suo piccolo tavolino con un
                                        foglio di carta davanti e la penna in mano.</p>
            <p>Dapprima tracciò parole esitando: la piena stessa dell'affetto e
                                        dell'emozione non le lasciava trovare giuste espressioni:
                                        poscia il discorso s'avviò, i motti s'affollarono sotto la
                                        penna, ed ella effuse in essi tutto l'animo suo.</p>
            <p>Cominciava per dire di non poter credere a tanta ventura; amarlo
                                        essa più che tutto al mondo, averlo amato dal primo istante
                                        in cui l'aveva visto al suo ritorno: meglio, amarlo
                                        fors'anco fin dalla sua infanzia, quand'egli l'aveva difesa
                                        dallo scherno altrui: il cuore di Piero aver ella sentito
                                        parlare al suo cuore; essere indegnissima d'un tanto bene,
                                        oh saperlo pur troppo, ma essere disposta ad ogni sacrifizio
                                        per farsene meno immeritevole; l'amor suo, ella non avrebbe
                                        ardito palesar mai, sarebbe morta col suo segreto; ma certo
                                        gli era la Provvidenza che s'era mossa a pietà di lei
                                        mandandole sì avventurata vicenda. Poi soggiungeva, facendo
                                        forza a' suoi desiderii, egli ci pensasse per bene prima di
                                        pigliare irrevocabil partito, ella non volere la offertale
                                        felicità a prezzo d'un solo di lui rincrescimento
                                        dappoi.</p>
            <p>C'era in essa un tumulto del sangue che non le lasciava luogo più
                                        a fredda riflessione. Se si fosse decisa a non rispondere
                                        almanco sino a sera, avrebbe parlato diverso e forse avuto
                                        sospetto dell'errore. Ma la mano della fatalità la spingeva.
                                        Uscì di casa e corse in quella vicina, abitata dalla vedova
                                        e dal figliuolo di Antonio Maria. Piero non era ancora
                                        rientrato. Giovanna non cercò neppure di vedere la madre di
                                        lui; salì in fretta, che pareva aver l'ali, al piano
                                        superiore, ed entrò nel quartieretto che sapeva abitato dal
                                        giovine. Si fermò sulla soglia, sentendosi mancare ad un
                                        tratto tutta la fiducia e tutto il coraggio. Fu per
                                        ripartirsene senz'altro; la sua le parve una temerità senza
                                        pari. Miglior partito, pensò, sarebbe stato l'attendere
                                        ancora da Piero nuova prova della verità del fatto. Ma qual
                                        prova migliore di questa lettera ch'ella sentiva sul suo
                                        cuore? Si fece animo, entrò, e di corsa, per non vacillare
                                        di nuovo nella presa risoluzione, andò a posare il suo
                                        biglietto sul tavolino di Piero. L'emozione quasi le
                                        toglieva il respiro. Si appoggiò a quel tavolino con una
                                        mano, e gettò attorno uno sguardo pieno di amore come ad
                                        abbracciare e carezzare con esso tutti quegli oggetti cui
                                        soleva vedere, toccare, adoperare il <emph rend="italic">suo</emph> Piero.</p>
         </div>
         <div xml:id="IT010028" type="chapter" n="28">
            <head>XXVIII.</head>
            <p>Quando si mosse per partirsi di là, quando già aveva la mano
                                        sulla gruccia della serratura, udì nell'andito dei passi che
                                        venivano a quella volta. Li riconobbe tosto, erano i passi
                                        di lui. Ma non eran soli, quelli d'un altr'uomo li
                                        accompagnavano, ed una voce, che Giovanna riconobbe tosto
                                        per quella dello speziale, dialogava con Piero. Per nulla al
                                        mondo la poveretta avrebbe voluto esser côlta in quel punto
                                        nelle stanze del giovine, tanto peggio poi da lui stesso e
                                        accompagnato. Il primo suo pensiero fu di fuggirsi
                                        riportando via la lettera; ma già erano troppo vicini per
                                        poterlo fare. Presso la stanza di Piero vi era un gabinetto,
                                        di cui egli servivasi per la sua <foreign xml:lang="fr">toilette</foreign>. Giovanna ebbe appena il tempo
                                        di gettarvisi e di far cadere dietro di sè la cortina
                                        dell'uscio, che i due uomini entrarono.</p>
            <p>Piero non era venuto a casa che per prendere dei sigari prima
                                        d'avviarsi ad una passeggiata per la campagna, a cui
                                        Domenico s'era offerto di accompagnarlo. Ma, appena entro la
                                        stanza, lo speziale introdusse il discorso sull'argomento
                                        onde avevano parlato la mattina, e domandò all'amico se
                                        avesse scritto la lettera, se avesse avuto risposta, e
                                        quale, ecc. ecc.</p>
            <p>Piero narrò aver trovata Enrichetta lavorando a quel modo che ho
                                        detto, averle posto la sua lettera dentro il cuscino da
                                        cucire, aspettarne ancora il riscontro.</p>
            <p>- Tò, tò: esclamò Domenico, il quale s'era accostato al tavolino;
                                        ecco qui sopra una letterina che mi ha tutta l'aria di
                                        venire da mano di donna.</p>
            <p>E presala fra il pollice e l'indice della destra, la mostrò a
                                        Piero. Questi fu in un salto presso lo speziale, e gliela
                                        strappò di mano. L'aprì sollecito e si pose a leggerla
                                        palpitando.</p>
            <p>Ma Domenico, il quale guardava Piero, vide il volto di quest'esso
                                        improntarsi di tanto stupore e quasi d'una certa aria di
                                        sbalordimento, che domandò:</p>
            <p>- Che è? La ti risponde picche?</p>
            <p>- O cielo! È successo uno strano errore.</p>
            <p>- Che errore?</p>
            <p>- Eh! non posso spiegarlo.</p>
            <p>Lo speziale venne a lato dell'amico, e gittò un'occhiata di
                                        sbieco sulla carta che Piero teneva spiegata in mano. Vide a
                                        piè della pagina il nome della zoppa.</p>
            <p>- Oh oh Giovanna! Tu hai scritto all'Enrichetta, ed è quell'altra
                                        che ti risponde.</p>
            <p>- Ecco ciò che non capisco.</p>
            <p>- Ti scrive a nome di sua sorella?</p>
            <p>- No.</p>
            <p>Domenico travide la verità del fatto. - Che? che? diss'egli.
                                        Sarebbe mai?...</p>
            <p>E l'idea gli fu così burlesca ch'egli diede in una gran
                                        risata.</p>
            <p>- Giovanna ha creduto che la tua lettera fosse per lei?</p>
            <p>Piero accennò di sì col capo.</p>
            <p>- E la ti fa l'onore di accettare il tuo amore?</p>
            <p>Piero non potè tenersi dal foggiare le labbra ad un sorriso. Lo
                                        speziale invece ebbe un nuovo e più forte scoppio di
                                        ilarità.</p>
            <p>- Ah ah ah! La storia è bella: tu hai fatto la conquista della
                                        gobba, della storta, della butterata.</p>
            <p>- Ella è matta! disse Piero impazientato, scrollando le
                                        spalle.</p>
            <p>Stracciò in minutissimi pezzi la lettera di Giovanna e li gettò
                                        con dispetto per la finestra aperta; poi s'affrettò ad
                                        uscire, seguito da Domenico.</p>
            <p>E la povera Giovanna? Oh quelle risa furono peggio che coltellate
                                        alla poveretta. Quella tremenda verità le squarciò l'anima
                                        con tortura inesprimibile. Qual dolorosa vergogna fosse la
                                        sua, niuna parola lo potrebbe dire. Ella aver osato sperare,
                                        lusingarsi!... Se non cadde svenuta, lo si dovette
                                        all'eccesso medesimo della sua onta.... Gran Dio! Se que'
                                        due avessero avvertito ch'essa era là! Dov'ella fosse
                                        caduta, essi sarebbero accorsi; questo pensiero le diede
                                        forza; ma l'angoscia fu tanta che un momento sperò di morire
                                        lì sul colpo. Perchè non un gemito, non un sospiro la
                                        tradisse, si premette il fazzoletto alla bocca, si morse
                                        sino al sangue le stesse sue mani. Il farsi male fisicamente
                                        le sembrava un sollievo. E d'altronde in quel momento ella
                                        si odiava come non si era odiata mai tanto.</p>
            <p>Quando potè uscire dal suo nascondiglio, era pallida come un
                                        cadavere, appena poteva respirare, le gambe stentavano a
                                        reggerla, e chi l'avesse vista ne avrebbe avuta profonda
                                        compassione, e insieme spavento. Si buttò a seder là, presso
                                        quel tavolino su cui poc'anzi, il cuore pieno di tanta
                                        felicità, ella aveva deposta la sua lettera; ed
                                        appoggiandovi i gomiti, si serrò fra le mani il capo,
                                        confuso per mille idee cozzanti in tumulto. Una gran
                                        desolazione la possedeva intieramente. Le pareva impossibile
                                        oramai la vita, e in quell'agitazione dolorosa della mente
                                        spuntava un'orribile pensiero, una sciagurata tentazione a
                                        cui mai la sua mite anima non avrebbe creduto di andar
                                        soggetta: quella del suicidio.</p>
            <p>Vivere ancora dopo sì crudel disinganno, dopo una tanta vergogna!
                                        Oh no, non lo voleva più, pensava più non poterlo. Sino al
                                        ritorno di Piero, l'esistenza non era stata per lei che una
                                        sciagura; or ecco ridiventarle a mille doppi un tormento, e
                                        un'onta.... Oh come Domenico aveva riso di lei! Ed anche
                                        Pierino aveva dovuto sorridere. Essa non l'aveva visto
                                        questo sorriso, ma pur se l'era sentito penetrare fino al
                                        cuore come una sottil lama di pugnale... E con qual accento
                                        di disprezzo le pareva avess'egli esclamato: - Ella è
                                        matta!... Era Enrichetta ch'egli amava. Ed ella non avea
                                        nemmanco pensato che ciò fosse! Ella, miserabile
                                        mostricciuolo, aver avuto tanta superbia da credersi amata!
                                        Ben ti sta la beffa crudele. Era la bellezza di Enrichetta
                                        che aveva vinto Piero. L'anima ed il cuore chi li vede? Ella
                                        stessa, non era forse l'avvenenza del cugino che a primo
                                        colpo le aveva fatto impressione? Enrichetta e Piero si
                                        amano: e' son degni l'uno dell'altra. A loro le gioie
                                        dell'amore, le delizie dell'Imene, le rose della vita. A
                                        lei, oh a lei, misero essere dispregiato, la miglior sorte è
                                        morire.</p>
            <p>Si alzò di scatto. Le pareva sentire dietro sè lo scherno come un
                                        flagello sulle spalle. Uno scoppio di riso beffardo le
                                        suonava incessante all'orecchio. Il suo sguardo cadde per
                                        caso sopra uno specchio, e s'arretrò spaventata essa stessa
                                        innanzi alla faccia contratta di color cadaverico che si
                                        vide dinanzi. Poi fissò con una specie di astio accanito
                                        quella sembianza deforme: sogghignò pazzamente, e tendendo
                                        il pugno chiuso verso la sua immagine, disse con accento
                                        d'odio implacabile:</p>
            <p>- Oh ti distrarrò, miserabile corpo!</p>
            <p>Si cacciò le mani nei capegli, proprio come una pazza, e corse
                                        alla finestra. Sotto la casa si stendeva un tappeto d'erba e
                                        di fiori. Colà sparsi vide ella ancora i minuzzoli della sua
                                        lettera gettati al vento da Piero. Ecco com'erano disperse
                                        la sua speranza e la sua gioia! - Era mezzogiorno -
                                        quell'ora appunto in cui vedemmo incominciare questo dramma
                                        in sì modesta scena; - le volate della campana messa in moto
                                        da Fusella mandavano tutt'intorno le onde sonore di quella
                                        voce di bronzo. Giovanna alzò gli occhi verso quella parte
                                        d'onde veniva quel sono così famigliare alla poveretta.
                                        Sopra le verdi masse degli alberi del giardino si drizzava
                                        bianco sotto la piova della luce meridiana il campanile, le
                                        cui tegole inverniciate in sul comignolo e la croce dorata
                                        brillavano al sole. La povera Giovanna stette un momento a
                                        contemplare quel riflesso di luce. Il suono grave e vibrato
                                        della campana della sua parocchia, le pareva un saluto, le
                                        pareva un appello. Una bizzarra idea le spuntò ad un tratto
                                        nella mente; parve che un gnomo venisse malignamente a
                                        sussurrargliela sotto il cranio entro il cervello
                                        indolorito. Salire fin lassù su quel culmine, sopra il quale
                                        a piombo batteva il sole, dare un'ultima sguardata al
                                        villaggio, alla valle, alla montagna e poi precipitarsi giù
                                        nella sottostante piazza. Un attimo, un respiro, un grido, e
                                        poi tutto finito! Finito il dolore, finita la vergogna! Che
                                        cosa avrebbero detto quando la vedessero cadavere sformato
                                        su quella piazza? Ah! nessuno più avrebbe osato di
                                        ridere.</p>
            <p>- Quando sarò morta, pensava, il terribile scancellerà il
                                        ridicolo.</p>
            <p>Era sotto il compiuto dominio di questa idea, non poteva più
                                        ammetterne altre, ogni voce della ragione taceva.</p>
            <p>Uscì di quella casa correndo. Giunta al cancello di ferro però,
                                        ristette ad un tratto. Si guardò intorno come smemorata.
                                        Fece scorrere il suo sguardo su tutti gli oggetti che
                                        l'attorniavano, l'un dopo l'altro; la facciata dipinta della
                                        casa, i boschetti del giardino, la sabbia dei sentieruoli,
                                        le aiuole dei fiori, le sbarre inverniciate color di bronzo
                                        dell'inferriata. Diede mentalmente a tutte queste cose un
                                        saluto. Mille ricordi diversi le invasero ad un tratto il
                                        cervello. Colà s'era fermata una tal volta ed aveva colto un
                                        fiore; lì presso, a quel cancello, Pierino l'aveva difesa;
                                        sotto quelle ombre ella aveva visto Pierino ed Enrichetta
                                        felici di chicche e giocattoli, che loro si prodigavano,
                                        mentre essa ne era priva pur sempre.... Quei tempi com'erano
                                        andati! E quei luoghi ella non li avrebbe rivisti mai più!
                                        Provò uno stringimento tale nella gola che credette di
                                        soffocare, ma gli occhi le erano asciutti con un fuoco
                                        febbrile interno che li abbruciava. Mandò un'esclamazione, o
                                        meglio un gemito, e riprese la sua corsa verso la
                                        piazza.</p>
            <p>Mezzogiorno suonato aveva fatto rientrare a casa loro pel pranzo
                                        tutti quei pochi sfaccendati che stavano a chiaccherar sulla
                                        cantonata. Non un'anima viva per la strada, nè per la
                                        piazza. Sul campanile ci si saliva dalla sacristia, ed a
                                        penetrare in questa, bisognava passar per la chiesa. La gran
                                        porta della parrocchia era chiusa, ma lo sportello n'era
                                        rabbattuto soltanto. Giovanna lo sospinse con mano concitata
                                        che tremava, ed esso cedette alla spinta.</p>
            <p>La dissennata, infelice creatura si precipitò nel tempio, e,
                                        tuttavia correndo, per quanto la sua gamba sciancata glielo
                                        permetteva, senza voler pensare ad altro, coll'idea fissa
                                        chiovata in mente di voler morire, e tosto, la poveretta
                                        prese la direzione della sacrestia.</p>
            <p>La sua paura era che Fusella, partendo, l'avesse chiusa a chiave
                                        dietro di sè. No, l'uscio era aperto, e Giovanna varcò
                                        quella soglia. Allora temette non fosse invece serrata la
                                        porta che metteva nel campanile. Corse là. Ancor essa era
                                        aperta.</p>
            <p>Colà giunta, la misera trasse un lungo respiro come di
                                        soddisfazione; poi, siccome era stanca per quella corsa alle
                                        sue membra infelici cosi disagiata, affralita per quella
                                        tremenda scossa morale onde l'animo suo era in preda, si
                                        appoggiò all'impiallacciatura di rozzo legno che vestiva le
                                        pareti della sacristia, e stette lì guardando con occhio
                                        smarrito la scura e piccola scala che, cominciando ad un
                                        passo da lei, si contorceva su a spire entro il campanile,
                                        quella scala che stava per menarla all'eternità.</p>
         </div>
         <div xml:id="IT010029" type="chapter" n="29">
            <head>XXIX.</head>
            <p>Siccome la povera Giovanna, in quel momento, non aveva proprio
                                        più forza nessuna per muovere pure un passo, dovette rimaner
                                        lì più che non avrebbe voluto. Un gran silenzio regnava in
                                        quel luogo. Niun altro rumore perveniva a lei che quello
                                        d'un tarlo che rodeva lì presso con monotono scricchio il
                                        legno dell'impiallacciatura, e quello del suo cuore che le
                                        batteva concitato nel petto. Una dubbia luce, cha appena
                                        dileguava le tenebre, penetrava in quella sacristia. Quelle
                                        ombre e quel silenzio in quell'ora erano già come una
                                        segregazione dalla vita, parevano il silenzio e le ombre
                                        d'un sepolcro. Lì, in mezzo ai viventi, Giovanna si sentiva
                                        pur tuttavia sola, abbandonata da tutti. All'accesso del
                                        dolore violento di poc'anzi, sottentrò in lei un
                                        abbattimento compiuto, ma disperato ancor esso. Stette ella
                                        alcuni minuti che le sembrarono eterni e pur tuttavia un
                                        soffio, tanto aveva ella smarrito la misura del tempo,
                                        stette a capo chino, le braccia pendenti colle mani
                                        intrecciate, senza pensiero, senza volontà, ma con un
                                        immenso, intimo dolore indefinibile nell'anima. Si riscosse
                                        ad un subito rumore che ruppe ad un tratto quell'alto
                                        silenzio. Un buffo di vento, entrando per la porta e per la
                                        finestra della chiesa, venne ad aprire l'uscio della
                                        sacristia e farlo batter contro il muro.</p>
            <p>Giovanna sussultò spaventata. Ma da quell'uscio aperto sgusciava
                                        una lista di chiarore, mandata da quella maggior luce che
                                        per le alte finestre invadeva la chiesa; ma con questo
                                        chiarore penetrava di subito il pigolio di alcune rondini
                                        che, entrate pei finestroni nel tempio, si movevano
                                        svolazzando allegramente sotto la volta. Era la vita che
                                        s'intrometteva in quella silenziosa tenebria di tomba. La
                                        misera fanciulla, istintivamente, senza propria volontà,
                                        senza pur badarci, venne fino alla soglia a guardare quelle
                                        rondinelle temerarie. Nella chiesa eravi tutt'altro ambiente
                                        da quello dell'angusta e scura sacristia. V'era luce e
                                        calore. Le tende rosse delle finestre svolazzavano, quasi
                                        direi allegramente, a quel venticello che, entrando per le
                                        invetriate aperte, scorreva con lieve sussurro nella navata
                                        e tra gli archi delle cappelle. La lampada, di continuo
                                        accesa innanzi alla Madonna de' sette dolori, dondolava
                                        graziosamente. Anche lì v'era una profonda pace, ma non la
                                        pace del sepolcro.</p>
            <p>Quante memorie eziandio in quella chiesa, per la infelice! Ma
                                        queste memorie non erano tali che, al par delle altre,
                                        accrescessero lo spasimo del suo dolore. Guardò fisamente il
                                        banco su cui soleva venirsi ad inginocchiare per udir la
                                        messa, guardò l'immagine della Madonna che sorrideva colle
                                        sette spade piantate nel cuore, guardò il confessionale dove
                                        la si prosternava ai piedi del buon vecchio sacerdote; e il
                                        suo occhio perdette alquanto di quella asciutta ardenza che
                                        aveva. Questi oggetti le parvero come veri amici che
                                        avessero simpatia e compianto per la sua sciagura. Se alcuni
                                        momenti di bene essa poteva contare nel suo passato, gli era
                                        a quei luoghi, a quelle cose che li doveva. Le si
                                        presentarono alla memoria certe estasi di anima commossa,
                                        certe interne tenerezze di sentimento che si erano a volta a
                                        volta suscitate in lei sotto il misterioso influsso della
                                        preghiera, là, in quel banco, sotto quella immagine della
                                        Vergine, alla grata di quel confessionale.</p>
            <p>Quest'ultimo le fece apparire dinanzi la buona e santa figura di
                                        quel vecchio umile, pietoso, dalla veneranda canizie, che
                                        era il parroco. Sentì allora di non essere affatto sola e
                                        abbandonata nel mondo, si accusò d'ingratitudine per aver
                                        potuto obliare un momento questo suo vero padre spirituale.
                                        Le parve che la Madonna dipinta la guardasse con mite
                                        rimprovero. Tutte le preghiere, le ardenti preghiere, - per
                                        sè di farla buona, per gli altri di farli felici - ch'ella
                                        aveva innalzate sotto quell'immagine, le parve
                                        ridiscendessero, per cosi dire, da quell'immagine a lei e
                                        facessero come una catena che soavemente la venisse a
                                        cingere e l'attraesse di nuovo colà ad umiliarsi innanzi a
                                        quel'emblema dell'umiltà glorificata. Cedette, si buttò
                                        ginocchioni sotto quella lampada accesa, e le sue labbra
                                        cominciarono a balbettare le usate parole dell'<emph rend="italic">Avemmaria</emph>.</p>
            <p>Dapprima la sua preghiera non fu meglio che un atto macchinale.
                                        Le sue idee erano altrove, o per meglio dire, erano
                                        intralciate, confuse, incerte ed ondeggianti: ma quella
                                        fissa e tremenda, che un istante prima possedeva per intero
                                        la misera creatura, erasi quanto meno affievolita, e sotto
                                        l'agitarsi di altre mille veniva via via digradando.</p>
            <p>A poco a poco la mente di quell'angosciata si fissò sulle parole
                                        cui pronunziavano le sue labbra: su quelle parole, alle
                                        quali ella soleva dare tante significazioni, nel suono delle
                                        quali ella comprendeva pur sempre tante aspirazioni
                                        dell'anima, tanta espansione di quella massa di intimi,
                                        caldissimi, sublimi affetti, che doveva comprimere entro il
                                        cuore. Un'ombra di tenerezza, per così dire, cominciò a
                                        spuntare in quell'anima contristata, tutta fino allora
                                        occupata, dal furore della disperazione. Ad un tratto
                                        ricordò - e perchè mai quel ricordo le venne? oh certo fu il
                                        suo pietoso angelo custode che le invocò la dolcezza di
                                        quella memoria - ricordò il giorno della sua prima comunione
                                        ch'essa, erano già anni parecchi, aveva compito lì in quella
                                        medesima chiesa. Era un bel dì, con uno splendido sole, come
                                        quello che raggiava allora appunto dal sereno azzurro del
                                        cielo; anche allora, ella si rammentava aver udito sul
                                        cornicione della chiesa cantare le rondinelle; e in quel
                                        momento siffatto canto le era sembrato tutto un inno di
                                        tripudio. Ora di certo quelle bestiole innalzavano il
                                        medesimo canto; ma era l'anima sua che, mutata così
                                        profondamente, più non lo capiva. Ah! quel giorno era sempre
                                        rimasto nei suoi sovveniri come lo splendore d'una gioia fra
                                        la monotona tristezza della sua vita abituale. Quel dì,
                                        contro l'ordinario, tutto le aveva sorriso. Nessuno l'aveva
                                        maltrattata; ed ella pel mistico rapimento della sua anima
                                        in quella festa cristiana, erasi sentita cosi internamente
                                        lieta, cosi innalzata oltre la sfera terrena, che le era
                                        sembrato aver veduto aprirsi la volta del cielo e trasparire
                                        allo sguardo della sua mente quasi in estasi le ineffabili
                                        delizie del paradiso. E quanti proponimenti non aveva ella
                                        fatti allora di virtù, di sacrificio, di abnegazione,
                                        sentendo con ardore un trasporto, una smania direi quasi di
                                        soffrire per altrui, di rassegnarsi ad ogni tormento, di
                                        rispondere ad ogni cosa con un'effusione di amore! Ed ora
                                        era ella ancora la medesima? Inorridì al pensiero che, per
                                        la prima volta, aveva accolto nell'anima un sentimento di
                                        odio: vero è che quest'odio volgevasi principalmente contro
                                        sè stessa: ma pure ella s'era sentita offesa, e non aveva
                                        perdonato. Offesa? Oh sì! Ma che colpa ne avevano gli altri?
                                        Il torto era tutto suo. Ella che si era così stranamente,
                                        così sfacciatamente illusa. Avrebbe ella accagionato altrui
                                        della sua sciagura di essere un mostro, d'essere una
                                        creatura disprezzevole, di aver avuta la folle temerità
                                        d'una impossibile lusinga?</p>
            <p>- O madre divina, perdonatemi! Esclamò la misera con ineffabile
                                        trasporto dell'anima, levando verso l'immagine della Vergine
                                        gli occhi e le mani congiunte: Madonna Santa dei dolori,
                                        datemi voi conforto e consigli e forza a vincere il
                                        male.</p>
            <p>Provò come una calma che scendesse in lei; le parve udirsi
                                        all'orecchio le miti benigne parole del confessore, tante
                                        volte sue consolatrici; a poco a poco i suoi occhi avevano
                                        perduto quella vitrea fissità ed aridezza, e venivano
                                        inumidendosi; ad un tratto un singhiozzo le salì dall'imo
                                        petto, e la piena del dolore trovò finalmente sfogo a
                                        prorompere in lagrime. Pianse e fu sollevata. Pianse a
                                        lungo, disperatamente, perdutamente; pianse come la
                                        poveretta che di sulla soglia del chiostro dà un ultimo
                                        addio alle gioie dal mondo per condannarsi tutta la vita
                                        all'ombra del sepolcro ed al sacrificio dell'espiazione, e
                                        colle lagrime che le colavano abbondanti e noncurate giù
                                        delle guancie, coi singhiozzi che le rompevano il petto,
                                        ella frammischiava ardenti parole di preghiera e
                                        d'adorazione, invocazioni di perdono e di pace.</p>
            <p>Quando s'alzò di colà, ella era calma. Le lagrime erano cessate;
                                        ma sul volto le stava un'impronta di tristezza da non
                                        cancellarsi più. Usci a passo lento dalla chiesa, debole
                                        tanto di forze da potersi reggere appena, e recossi nella
                                        vicina casa del parroco. Questi, al vederla entrare,
                                        l'accolse con una interrogazione spaventata.</p>
            <p>- Che cosa c'è? Dio buono, che cosa hai, povera Giovanna?</p>
            <p>- Vengo a supplicarla ch'Ella mi ascolti in confessione.</p>
            <p>Don Pasquale e la fanciulla si ridussero di nuovo colà dove li
                                        abbiamo visti pochi mesi prima, quando il buon sacerdote
                                        accortamente otteneva dalla disgraziata il racconto di tutte
                                        le sue miserie; ora essa spontanea veniva a raccontare al
                                        confessore i suoi nuovi più crudi tormenti, che essa,
                                        poveretta, riteneva pe' suoi peccati.</p>
            <p>Rispetteremo il segreto di questa conferenza, certo alla infelice
                                        dolorosissima. Certo ella disse tutto, e la pena che dovette
                                        provarne se la impose come prima penitenza di quello che
                                        credeva suo fallo. Quando il confessore e la penitente
                                        uscirono dalla riposta camera, quello aveva l'aria commossa
                                        e gli occhi umidi di pianto, questa era accasciata, con
                                        aspetto d'un immenso male che l'opprimesse, ma le raggiava
                                        dal viso una certa serenità che si sarebbe potuta dire
                                        celestiale.</p>
            <p>Il parroco, che sempre aveva parlato alla misera con infinito
                                        affetto, aveva ora per lei un accento di ancora maggior
                                        tenerezza, e quasi di riverenza.</p>
            <p>- Sì, mia cara Giovanna, le diceva egli, stringendole tutte due
                                        le mani e guardandola con occhio amorevole oltre ogni dire;
                                        sta certa che tutto sarà fatto secondo il tuo desiderio.
                                        Gaudenzio (a cui vado tosto a parlare) ed io insieme
                                        aggiusteremo tutto.</p>
            <p>- Grazie, grazie: rispose la ragazza colla sua voce più sorda che
                                        mai.</p>
            <p>La serva di don Pasquale strabiliò per la meraviglia, nel vedere
                                        il suo padrone trarre la zoppa verso di sè per quelle mani
                                        che ancora le stringeva, e deporle paternamente un bacio
                                        sopra la fronte: cosa che Margherita non gli aveva mai visto
                                        a fare con nessuno.</p>
            <p>- Va, va, Giovanna, soggiunse il parroco; ed abbi pensiero e cura
                                        anche di te.</p>
            <p>Giovanna fece un mesto sorriso. Oh! quante cose, quanto dolore e
                                        quanta rassegnazione sopratutto in quel sorriso! Poi s'avviò
                                        per partirsi; ma in quella, ecco uno scoppio della sua tosse
                                        profonda, che da alcun tempo pareva aver rimesso d'alquanto,
                                        assalirla cosi forte ch'ella dovette fermarsi ad appoggiarsi
                                        al muro.</p>
            <p>Don Pasquale fu intorno alla misera con ogni sollecitudine e con
                                        un diluvio d'interrogazioni piene d'interesse e d'amore.
                                        Ella non volle nulla, rispose che gli era nulla, e appena
                                        passato quell'accesso, partissi. Il parroco, guardandole
                                        dietro con occhi rimbamboliti, scosse il capo in aria
                                        addolorata; e preso il suo cappello, s'affrettò ad andare in
                                        traccia del notaio Gaudenzio Tartini.</p>
            <p>Giovanna, ella, coraggiosamente andò in cerca di Piero. Pensate
                                        voi qual animo fosse il suo nel comparirgli dinanzi; ma, per
                                        quanto cruda la stretta del suo povero cuore, la faccia era
                                        tranquilla, e su quelle labbra allividite stava un sorriso.
                                        Dio solo sa ciò che costasse di sforzi alla misera quel suo
                                        pallido sorriso.</p>
            <p>- Hai tu ricevuto una mia lettera in risposta a quella che avevi
                                        messa nel cuscino da lavoro? diss'ella con accento
                                        scherzoso.</p>
            <p>Piero la guardò tutto impacciato, e balbettò qualche parola senza
                                        troppo senso.</p>
            <p>- Non ti sei mica offeso dalla baia, voglio sperare: continuò
                                        coraggiosamente Giovanna. Ma gli era per punirti d'aver
                                        avuta sì poca confidenza in me da non dirmi nulla del tuo
                                        amore per Enrichetta.</p>
            <p>- Ah tu sai?....</p>
            <p>- Certo. Volevi tu ch'io credessi sul sodo che il tuo biglietto
                                        era per me?</p>
            <p>E qui la sventurata ebbe la virtù di fare un nuovo sorriso.</p>
            <p>- Ma non temer più di nulla: continuò essa. Enrichetta sarà tua
                                        moglie, te lo prometto.</p>
            <p>Piero l'abbracciò con trasporto. Povera Giovanna!</p>
            <p>Intanto il signor Gaudenzio e il parroco eransi recati come in
                                        solenne imbasciata dal segretario comunale. Dietro mandato
                                        della Giovanna, avevano l'incarico di comunicare al signor
                                        Varada che questa faceva donazione del patrimonio ereditato
                                        dallo zio Gerolamo, per metà al padre ed alla madre, per
                                        metà alla sorella, ma colla condizione che si celebrasse fra
                                        un mese il matrimonio fra Piero ed Enrichetta.</p>
            <p>I genitori non ebbero molte obiezioni da fare. Alcuna tentò
                                        muoverne il marchese, sobbillato dallo speziale, il quale
                                        era furibondo per vedersi scappare di mano ogni preda
                                        agognata: ma le difficoltà affacciate dal vecchio nobile non
                                        furono trovate insuperabili, ed egli medesimo, il marchese,
                                        non tardò ad acconsentire al disegno di questo
                                        maritaggio.</p>
            <p>E fu celebrato in una bella mattina dello scorso agosto.
                                        Enrichetta, vestita tutta di bianco, ornata della corona e
                                        del mazzetto di fiori d'arancio, colla felicità che raggiava
                                        dagli occhi e da tutto il sembiante, era bella oltre ogni
                                        dire, e tutti l'ammiravano - perfino le donne. Piero
                                        presentava l'invidiabile aspetto - sì raro a vedersi - d'un
                                        uomo che ha conseguito l'oggetto de' suoi più ardenti
                                        desiderii.</p>
            <p>In un angolo della chiesa, prosternata nell'ombra più scura d'una
                                        riposta cappella, stava una forma di donna che pregava e
                                        piangeva. Era Giovanna, a cui nessuno in quel momento
                                        pensava. Ma certo su quell'anima desolata era rivolto
                                        pietosamente lo sguardo di Dio!</p>
         </div>
         <div xml:id="IT010030" type="chapter" n="30">
            <head>XXX.</head>
            <p>Il mese d'ottobre volgeva oramai al suo fine; l'autunno spandeva
                                        su tutta la campagna le sue malinconiche bellezze in quel
                                        raccoglimento della natura che precede il sonno
                                        dell'inverno. Il bosco de' castagni aveva dato agli abitanti
                                        del villaggio i frutti spinosi de' suoi alberi, e finiva di
                                        rendere alla terra "l'una appresso dell'altra" le sue foglie
                                        ingiallite. La fontana sussurrava mestamente in una
                                        solitudine non più turbata dalle ragazze, che la state
                                        venivano ad attingervi l'acqua fresca. Sul modesto tumulo
                                        che segnava la fossa ove dormiva il sonno eterno la salma
                                        dello zio Gerolamo nell'angusto cimitero, intorno alla croce
                                        di pietra fattavi metter su da Gaudenzio, era già cresciuta
                                        alta l'erba, che ora vi si assembrava. A quella croce più
                                        nessuno veniva da un mese a pregare, mentre prima, quasi
                                        tutti i giorni, si sarebbe potuto vedere una donna,
                                        trascinantesi a stento, recarsi colà, claudicando,
                                        inginocchiarvisi e starvi assorta lungo tempo in una
                                        preghiera che pareva una meditazione, interrotta
                                        frequentemente da una tosse penosa ad udirsi.</p>
            <p>Era la povera Giovanna. Nella casa famigliare tutto era festa,
                                        tutto era gioia. Ma chi ricordava ancora il burbero zio che
                                        aveva attraversato come una meteora l'esistenza di quei
                                        felici, che pure a lui dovevano mediatamente la loro
                                        felicità? L'anima di Giovanna non era in accordo con
                                        quell'ambiente di contentezza: essa raccoglievasi nel
                                        silenzio, cercava - ed otteneva - d'essere obliata ancor
                                        essa, e là, su quella tomba, poteva pensare e piangere a suo
                                        agio, senza far contrapposto alla gioia altrui, ombra allo
                                        splendore della felicità della sorella.</p>
            <p>Ma da un mese la non ci veniva più.</p>
            <p>Negli ultimi giorni d'ottobre, come dissi, io che scrivo dovetti
                                        per alcune faccende recarmi al villaggio dove successero gli
                                        avvenimenti che son venuto narrando fin qui, e giuntovi,
                                        siccome avevo da parlare al segretario comunale, lo cercai
                                        al suo ufficio, e non trovandovelo, m'avviai a casa sua.
                                        Giusto nel punto in cui stavo per entrarvi, ecco uscirne il
                                        signor Varada e sua moglie fra Enrichetta e Piero, e dietro
                                        loro il buon notaio Gaudenzio. Avevano tutti l'aria
                                        commossa, ed Enrichetta piangeva.</p>
            <p>- Che cos'è? Domandai al signor Tartini, arrestandolo.</p>
            <p>Il vecchio scosse la testa, e due lagrime che stavano negli occhi
                                        anco a lui caddero sul suo panciotto.</p>
            <p>- Quella povera Giovanna! mi rispose, è morta, adess'adesso, e
                                        Piero ed Enrichetta condussero a casa loro il padre e la
                                        madre per tòrli a quello spettacolo.</p>
            <p>Non so quale curiosità mi spinse a salire per vedere la salma di
                                        questa poveretta morta.</p>
            <p>Il suo volto color della cera portava le traccie di tutti i
                                        patimenti che aveva sofferti, ma su quelle sventurate
                                        sembianze, però, stava ora una calma, un'espressione di
                                        pace, come forse non avevano avuto mai, lei viva. Le sue
                                        labbre scolorite erano atteggiate quasi a sorriso. Sul
                                        tavolino presso al letto s'era acceso un lume, e questo
                                        sbatteva su quei tratti macilenti certi riflessi dorati, che
                                        a volta a volta parevano dar loro ancora qualche sembianza
                                        di vita. Nelle mani intrecciate insieme, cosi magre che le
                                        avreste dette diafane, avevano messo un crocefisso.
                                        Poverina! Tutta la sua corta vita ella aveva portato la
                                        croce. A piè del letto stava in piedi il parroco, ed anco a
                                        lui tremolavano entro gli occhi le lagrime.</p>
            <p>A me, che lo interrogai, don Pasquale rispose: - La sua fu
                                        un'agonia di mesi. Si estinse conscia di sè e del suo fato,
                                        benedicendo tutti e tutto, ella a cui ogni cosa ed ognuno si
                                        può dire che avesse costato un dolore. Essa, da cui tutti
                                        avrebbero dovuto supplicare perdono, morì chiedendo perdono
                                        a tutti per sè. In quelle disgraziate forme era un'anima
                                        d'angelo. Ora sarà restituita alla sua sede meritata, alla
                                        sua divina bellezza. Preghi essa per noi!</p>
            <p>Tra poco ella sarà obbliata e traccia nessuna rimarrà di quella
                                        travagliata esistenza che la infelice condusse su questa
                                        terra. Non le manchi almeno il passeggiero compianto delle
                                        anime pietose, e voi, gentili, che avete letto questa
                                        dolorosa novella, possiate almanco prender commiato da essa
                                        esclamando:</p>
            <p>Povera Giovanna!</p>
         </div>
         <trailer>FINE.</trailer>
      </body>
      <back>
         <div type="notes">
            <note xml:id="IT01000NOTE">(1) Nel testo originale, si passa dal
                                        capitolo XV al XVII. [Nota per l'edizione elettronica
                                        Manuzio]</note>
         </div>
      </back>
   </text>
</TEI>
