<?xml version="1.0" encoding="UTF-8"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0"
     xmlns:e="http://distantreading.net/eltec/ns"
     xml:id="IT19011"
     xml:lang="it">
   <teiHeader>
      <fileDesc>
         <titleStmt>
            <title>L'Esclusa: edizion ELTeC</title>
            <author>Pirandello, Luigi (1867-1936)</author>
            <respStmt>
               <resp>Editor</resp>
               <name>Ciotti, Fabio</name>
            </respStmt>
         </titleStmt>
         <extent>
            <measure unit="words">55842</measure>
         </extent>
         <publicationStmt>
            <publisher ref="https://distant-reading.net">COST Action "Distant
                                        Reading for European Literary History" (CA16204)</publisher>
            <distributor ref="https://zenodo.org/communities/eltec/">Zenodo.org</distributor>
            <date when="2019-11-14"/>
            <availability>
               <licence target="https://creativecommons.org/licenses/by/4.0/"/>
            </availability>
            <ref type="doi" target="https://doi.org/10.5281/zenodo.3462435"/>
            <!--Published as part of ELTeC : -->
         </publicationStmt>
         <sourceDesc>
            <bibl type="printSource">
               <title>L'Esclusa </title>
               <author>Pirandello, Luigi</author>
               <respStmt>
                  <resp>introduction</resp>
                  <name>Campailla, Sergio</name>
               </respStmt>
               <respStmt>
                  <resp>editor</resp>
                  <name>Borzi, Italo</name>
               </respStmt>
               <respStmt>
                  <resp>editor</resp>
                  <name>Argenziario, Maria</name>
               </respStmt>
               <publisher>Newton Compton editor</publisher>
               <pubPlace>Roma</pubPlace>
               <date>2007</date>
            </bibl>
            <bibl type="firstEdition">
               <date>1901</date>
            </bibl>
         </sourceDesc>
      </fileDesc>
      <encodingDesc n="eltec-1">
         <p><!--Tutti i materiali paratestuali della fonte cartacea non riconducibili alla responsabilità dell'autore dell'opera sono stati soppressi nella versione digitale Livello medio: controllo a 
            video con collazione con edizione di riferimento I simboli di citazione e di discorso diretto presenti sulla fonte cartacea sono stati rappresentati sulla versione digitale 
            I trattini di sillabazione a fine riga sono stati soppressi e le parole ricomposte Classificazione Decimale Dewey Classificazione generi BibIt--></p>
      </encodingDesc>
      <profileDesc>
         <langUsage>
            <language ident="ita">Italian</language>
            <language ident="fre">French</language>
            <language ident="lat">Latin</language>
            <language ident="de">German</language>
         </langUsage>
         <textDesc>
            <e:authorGender key="M"/>
            <e:size key="medium"/>
            <e:reprintCount key="high"/>
            <e:timeSlot key="T4"/>
         </textDesc>
      </profileDesc>
      <revisionDesc>
         <change when="2022-02-11"> Revision in ELTeC format: Demma, Lorenzo </change>
         <change when="2019-07-01">Revision in ELTeC format: Sara Armaroli</change>
      </revisionDesc>
   </teiHeader>
   <text xml:id="IT002">
      <body>
         <div type="group" n="1" xml:id="IT002001">
            <head>PARTE PRIMA</head>
         
         <div type="chapter" n="1.1" xml:id="IT0020010001">
            <head>I.</head>
            <p>Antonio Pentàgora s'era già seduto a tavola tranquillamente per
                                        cenare, come se non fosse accaduto nulla.</p>
            <p>Illuminato dalla lampada che pendeva dal soffitto basso, il suo
                                        volto tarmato pareva quasi una maschera sotto il bianco
                                        roseo della cotenna rasa, ridondante sulla nuca. Senza
                                        giacca, con la camicia floscia celeste, un po' stinta,
                                        aperta sul petto irsuto, e le maniche rimboccate sulle
                                        braccia pelose, aspettava che lo servissero.</p>
            <p>Gli sedeva a destra la sorella Sidora, pallida e aggrottata, con
                                        gli occhi acuti adirati e sfuggenti sotto il fazzoletto di
                                        seta nera che teneva sempre in capo. A sinistra, il figlio
                                        Niccolino, spiritato, con la testa orecchiuta da pipistrello
                                        sul collo stralungo, gli occhi tondi tondi e il naso ritto.
                                        Dirimpetto era apparecchiato il posto per l'altro figlio,
                                        Rocco, che rientrava in casa, quella sera, dopo la
                                        disgrazia.</p>
            <p>Lo avevano aspettato finora, per la cena. Poiché tardava, s'erano
                                        messi a tavola. Stavano in silenzio tutt'e tre, nel tetro
                                        stanzone, dalle pareti basse, ingiallite, lungo le quali
                                        correvano due interminabili file di seggiole quasi tutte
                                        scompagne. Dal pavimento un po' avvallato, di mattoni rosi,
                                        spirava un tanfo indefinibile, d'appassito.</p>
            <p>Finalmente, Rocco apparve sulla soglia, cupo, disfatto. Era uno
                                        stangone biondo, di pochi capelli, scuro in viso e con gli
                                        occhi biavi, quasi vani e smarriti, che però gli diventavano
                                        cattivi quando aggrottava le sopracciglia e stringeva la
                                        bocca larga, dalle labbra molli, violacee. Camminando sulle
                                        gambe aperte, si dimenava sul busto e seguiva con la testa e
                                        con le braccia l'andatura. Ogni tanto aveva un tic alle
                                        corde del collo che gli faceva protendere il mento e tirare
                                        in giù gli angoli della bocca.</p>
            <p>- Oh, bravo Roccuccio, eccolo qua! - esclamò il padre fregandosi
                                        le grosse mani ruvide, piene d'anelli massicci.</p>
            <p>Rocco stette un po' a guardare i tre seduti a tavola, poi si
                                        buttò su la prima seggiola presso l'uscio, coi gomiti su le
                                        ginocchia, le pugna sotto il mento, il cappello su gli
                                        occhi.</p>
            <p>- Oh, e àlzati! - riprese il Pentàgora. - T'abbiamo aspettato,
                                        sai? Non mi credi? Parola d'onore, fino alle dieci... no,
                                        più, più... che ora è? Vieni qua: ecco il tuo posto:
                                        apparecchiato, qua, come prima.</p>
            <p>E chiamò, forte:</p>
            <p>- Signora Popònica!</p>
            <p>- Epponìna, - corresse Niccolino a bassa voce.</p>
            <p>- Zitto, bestia, lo so. Voglio chiamarla Popònica, come tua zia.
                                        Non è permesso?</p>
            <p>Rocco, incuriosito, alzò la testa e brontolò:</p>
            <p>- Chi è Popònica?</p>
            <p>- Ah! una signora caduta in bassa fortuna, - rispose allegramente
                                        il padre. - Vera signora, sai? Da jeri ci fa da serva. Tua
                                        zia la protegge.</p>
            <p>- Romagnola, - aggiunse Niccolino, sommessamente.</p>
            <p>Rocco ripiegò la testa su le mani; e il padre, soddisfatto, si
                                        recò pian piano alle labbra il bicchiere ricolmo; lo scoronò
                                        con un sorsellino cauto; poi strizzò un occhio a Niccolino
                                        e, facendo schioccare la lingua:</p>
            <p>- Buono! - disse. - Roccuccio, vino nuovo; fa stringer
                                        l'occhio... Assaggia, assaggia, ti rimetterà lo stomaco.
                                        Sciocchezze, figlio mio!</p>
            <p>E tracannò il resto in un fiato.</p>
            <p>- Non vuoi cenare? - domandò poi.</p>
            <p>- Non può cenare, - osservò piano Niccolino.</p>
            <p>Tacquero tutti, badando che le forchette non frugassero nei
                                        piatti, come per non offendere il silenzio ch'empiva
                                        penosamente lo stanzone. Ed ecco la signora Popònica, coi
                                        capelli color tabacco di Spagna, unti non si sa di qual
                                        manteca, gli occhi ammaccati e la bocca grinzosa appuntita,
                                        entrare tentennante su le gambette, forbendosi le mani
                                        piccole, sconciate dal lavoro, in una giacca smessa del
                                        padrone, legata per le maniche intorno alla vita a mo' di
                                        grembiule. La tintura dei capelli, l'aria mesta del volto
                                        davano a vedere chiaramente che quella povera signora caduta
                                        in bassa fortuna avrebbe forse desiderato qualcosa di più
                                        che il disperato amplesso di quelle maniche vuote.</p>
            <p>Subito Antonio Pentàgora con la mano le fe' cenno d'andar via:
                                        non c'era più bisogno di lei, poiché Rocco non voleva
                                        cenare. Quella inarcò le ciglia, sbalzandole fin sotto i
                                        capelli, distese su gli occhi dolenti le pàlpebre
                                        cartilaginose, e andò via, dignitosa, sospirando.</p>
            <p>- Ricòrdati, oh! che te l'avevo predetto, - uscì a dire
                                        finalmente il Pentàgora.</p>
            <p>Sonò il suo vocione così urtante nel silenzio, che la sorella
                                        Sidora, quantunque sempre astratta, balzò da sedere, tolse
                                        dalla tavola il piatto dell'insalata, ghermì un tozzo di
                                        pane, e scappò via, a finir di cenare in un'altra
                                        stanza.</p>
            <p>Antonio Pentàgora la seguì con gli occhi fino all'uscio, poi
                                        guardò Niccolino e si stropicciò il capo con ambo le mani,
                                        aprendo le labbra a un ghigno frigido, muto.</p>
            <p>Ricordava.</p>
            <p>Tant'anni addietro, anche a lui, di ritorno alla casa paterna
                                        dopo il tradimento della moglie, la sorella Sidora,
                                        bisbetica fin da ragazza, aveva voluto che non si movesse
                                        alcun rimprovero. Zitta zitta, lo aveva condotto nell'antica
                                        sua camera da scapolo, come se con ciò avesse voluto
                                        dimostrargli che si aspettava di vederselo un giorno o
                                        l'altro ricomparire davanti, tradito e pentito.</p>
            <p>- Te lo avevo predetto! - ripeté, riscotendosi da quel ricordo
                                        lontano, con un sospiro.</p>
            <p>Rocco si alzò, smanioso, esclamando:</p>
            <p>- Non trovi altro da dirmi?</p>
            <p>Niccolino allora tirò, sotto sotto, la giacca al padre, come per
                                        dirgli: "Stia zitto!".</p>
            <p>- No! - gridò forte il Pentàgora su la faccia di Niccolino. -
                                        Vieni qua, Roccuccio! Lèvati codesto cappello dagli occhi...
                                        Ah, già: la ferita! Lasciami vedere...</p>
            <p>- Che m'importa della ferita? - gridò Rocco, quasi piangente
                                        dalla rabbia, sbertucciando e sbatacchiando il cappello sul
                                        pavimento.</p>
            <p>- Sì, guarda come ti sei conciato... Acqua e aceto, subito: un
                                        bagnolo.</p>
            <p>Rocco minacciò:</p>
            <p>- Ancora? Me ne vado!</p>
            <p>- E vàttene! Che vuoi da me? Parla, sfògati! Ti prendo con le
                                        buone, e spari calci... Mettiti il cuore in pace, figliuolo
                                        mio! La lettera, io dico, avresti potuto raccoglierla con
                                        più garbo, senza romperti così la fronte nello sportello
                                        dell'armadio. Ma basta: sciocchezze! Denari ne hai quanti ne
                                        vuoi; femmine, potrai averne quante ne vorrai.
                                        Sciocchezze!</p>
            <p>SCIOCCHEZZE! era il suo modo d'intercalare e accompagnava ogni
                                        volta l'esclamazione con un gesto espressivo della mano e
                                        una contrazione della guancia.</p>
            <p>Si levò di tavola e, recatosi presso il cassettone, su cui stava
                                        accoccolato un grosso gatto bigio, trasse una candela;
                                        staccò, per dare a vedere ciò che intendeva fare, i
                                        gocciolotti dal fusto; poi l'accese e sospirò:</p>
            <p>- E ora, con l'ajuto di Dio, andiamo a dormire!</p>
            <p>- Mi lasci così? - esclamò Rocco, esasperato.</p>
            <p>- E che vuoi che ti faccia? Se parlo ti secchi... Debbo stare
                                        qua? Ebbene, stiamo qua...</p>
            <p>Soffiò su la candela e sedé su una seggiola presso il canterano.
                                        Il gatto gli saltò sulle spalle.</p>
            <p>Rocco passeggiava per lo stanzone, mordendosi a quando a quando
                                        le mani o facendo con le pugna serrate gesti di rabbia
                                        impotente. Piangeva.</p>
            <p>Niccolino, seduto ancora a tavola, sotto la lampada, arrotondava
                                        con l'indice pallottoline di mollica.</p>
            <p>- Non hai voluto darmi ascolto, - riprese, dopo un lungo
                                        silenzio, il padre. - Hai... ehm...! sì, hai voluto fare
                                        come me... Mi viene quasi da ridere, che vuoi farci? Ti
                                        compatisco, bada! Ma è stata, Rocco mio, una riprova
                                        inutile. Noi Pentàgora... - quieto, FUFù, con la coda! noi
                                        Pentàgora con le mogli non abbiamo fortuna.</p>
            <p>Tacque un altro pezzo, poi ripigliò lentamente, sospirando:</p>
            <p>- Già lo sapevi... Ma tu credesti d'aver trovato l'araba fenice.
                                        E io? Tal quale! E mio padre, sant'anima? Tal quale!</p>
            <p>Fece con una mano le corna e le agitò in aria.</p>
            <p>- Caro mio, vedi queste? Per noi, stemma di famiglia! Non bisogna
                                        farsene.</p>
            <p>A questo punto, Niccolino, che seguitava ad arrotondare
                                        tranquillamente pallottoline, sghignò.</p>
            <p>- Sciocco, che c'è da ridere? - gli disse il padre, levando sù
                                        dal petto il testone raso, sanguigno. - E` destino! Ognuno
                                        ha la sua croce. La nostra, è qua! Calvario.</p>
            <p>E si picchiò sul capo.</p>
            <p>- Ma, alla fin fine, sciocchezze! - seguitò. - Croce che non
                                        pesa, è vero, FUFù? quando abbiamo cacciato via la moglie.
                                        Anzi, porta fortuna, dicono. La gente piglia moglie, come si
                                        piglia in mano la fisarmonica, che pare chiunque debba
                                        saperla sonare. Sì, a stendere e a stringere il màntice, non
                                        ci vuol molto; ma a muover le dita di quella maniera per
                                        pigiare su i tasti, lì ti voglio! Dicono che sono cattivo.
                                        Ma perché sono cattivo? Come sto in pace io, così vorrei che
                                        stésse in pace tutto il mondo. Ci sono però di questi tali,
                                        che quando possono dir male di uno, pare che ingrassino. Del
                                        resto a me mi fa più utile chi mi biasima. Sai che faccio?
                                        Prendo il biasimo e me l'applico qua.</p>
            <p>Si picchiò sulla natica. E poco dopo ripigliò:</p>
            <p>- Chi vuol morire, muoja. Io m'ingegno di campare. Salute, ne
                                        abbiamo da vendere e, per tutto il resto, la grazia di Dio
                                        non ci manca. Si sa, per altro, che le mogli è il loro
                                        mestiere d'ingannare i mariti. Quand'io sposai, figlio mio,
                                        tuo nonno mi disse precisamente quel che poi io ripetei a
                                        te, parola per parola. Non volli ascoltarlo, come tu non hai
                                        voluto ascoltarmi. E si capisce! Ognuno vuol farne
                                        esperienza da sé. Che cosa credevo io che fosse Fana, mia
                                        moglie? Precisamente ciò che tu, Roccuccio mio, credevi che
                                        fosse la tua: una santa! Non ne dico male, né gliene voglio:
                                        ne siete testimonii. Do a vostra madre tanto che possa
                                        vivere, e permetto che voi andiate a visitarla una volta
                                        l'anno, a Palermo. M'ha reso in fin dei conti un gran
                                        servizio: m'ha insegnato che si deve obbedire ai genitori.
                                        Dico perciò a Niccolino: "Tu almeno, figliuolo mio,
                                        sàlvati!".</p>
            <p>Quest'uscita non piacque a Niccolino, che già faceva
                                        all'amore:</p>
            <p>- Ma pensate a vojaltri, voi, che a me ci penso io!</p>
            <p>- A lui, oibò! a lui... ah, figlio mio! - esclamò sogghignando il
                                        Pentàgora. - Ma San Silvestro... Ma San Martino...</p>
            <p>- Va bene, va bene, - rispose Niccolino irritatissimo. - Ma a noi
                                        la mamma, poveretta, che male ha fatto, se pur è vero
                                        che...?</p>
            <p>Niccoli', ora mi secchi! - lo interruppe il padre, levandosi in
                                        piedi. - E` destino, sciocconaccio! E io parlo per il tuo
                                        bene. Prendi, prendi moglie, se tre esperienze non ti
                                        bastano, e - se sei davvero dei Pentàgora - vedrai!</p>
            <p>Si liberò del gatto con una scrollata, tolse dal canterano la
                                        candela e, senza neanche accenderla, scappò via.</p>
            <p>Rocco aprì la finestra e si mise a guardar fuori a lungo.</p>
            <p>La notte era umida. In basso, dopo il ripido degradare delle
                                        ultime case giù per la collina, la pianura immensa,
                                        solitaria, si stendeva sotto un velo triste di nebbia, fino
                                        al mare laggiù, rischiarato pallidamente dalla luna.
                                        Quant'aria, quanto spazio fuori di quell'alta finestra
                                        angusta! Guardò la facciata della casa, esposta lassù ai
                                        venti, alle piogge, malinconica nell'umidore lunare; guardò
                                        in basso la viuzza nera, deserta, vegliata da un solo fanale
                                        piagnucoloso; i tetti delle povere case raccolte nel sonno;
                                        e si sentì crescere l'angoscia. Rimase attonito, quasi con
                                        l'anima sospesa, a mirare; e come, dopo un violento uragano,
                                        lievi nuvole vagano indecise, pensieri alieni, memorie
                                        smarrite, impressioni lontane gli s'affacciarono allo
                                        spirito, senza precisarsi tuttavia. Pensò che lì, in quella
                                        straducola angusta, quand'egli era bambino, proprio sotto a
                                        quel fanale dal fioco lume vacillante, una notte, era stato
                                        ucciso un uomo a tradimento; che poi una serva gli aveva
                                        detto che lo spirito di quell'ucciso era stato veduto da
                                        tanti; e lui ne aveva avuto una gran paura e per parecchio
                                        tempo non aveva più potuto affacciarsi di sera a guardare in
                                        quella via... Ora la casa paterna, lasciata da circa due
                                        anni, lo riprendeva, con tutte le reminiscenze, con
                                        l'oppressione antica. Egli era libero di nuovo, come
                                        ritornato scapolo. Avrebbe dormito solo, quella notte, nella
                                        cameretta nuda, nel lettuccio di prima: solo! La sua casa
                                        maritale, coi ricchi mobili nuovi, era rimasta vuota,
                                        buja... le finestre erano rimaste aperte... e quella luna,
                                        calante tra le brume sul mare lontano, doveva vedersi certo
                                        anche dalla sua camera da letto... Il suo letto a due... tra
                                        i cortinaggi di seta rosea... ah! Strizzò gli occhi e serrò
                                        le pugna. E domani? che sarebbe stato domani, quando tutto
                                        il paese avrebbe saputo ch'egli aveva scacciato di casa la
                                        moglie infedele?</p>
            <p>Là, col capo immerso nel vasto silenzio malinconico della notte
                                        punto qua e là e vibrante da stridi rapidi di pipistrelli
                                        invisibili, con le pugna ancora serrate, Rocco gemette,
                                        esasperato:</p>
            <p>- Che debbo fare? che debbo fare?</p>
            <p>- Scendi giù dall'Inglese - insinuò piano e quieto Niccolino, che
                                        se ne stava ancor presso la tavola, con gli occhi fissi su
                                        la tovaglia.</p>
            <p>Rocco stolzò alla voce, e si voltò, stordito da quel consiglio e
                                        dal vedere il fratello ancora lì, impassibile, sotto la
                                        lampada.</p>
            <p>- Da Bill? - gli domandò, accigliato. - E perché?</p>
            <p>- Io, nel tuo caso, farei un duello, - disse con aria semplice e
                                        convinta Niccolino, raccogliendo nel cavo della mano tutte
                                        le pallottoline arrotondate e andando a buttarle dalla
                                        finestra.</p>
            <p>- Un duello? - ripeté Rocco, e stette un poco a pensare,
                                        impuntato; poi proruppe: - Ma sì, ma sì, ma sì, dici bene!
                                        Come non ci avevo pensato? Sicuro, il duello!</p>
            <p>Dalla chiesa vicina giunsero i rintocchi lenti della
                                        mezzanotte.</p>
            <p>- Mezzanotte.</p>
            <p>- L'Inglese sarà sveglio.</p>
            <p>Rocco raccolse il cappello ammaccato dal pavimento.</p>
            <p>- Ci vado!</p>
         </div>
         <div type="chapter" n="1.2" xml:id="IT0020010002">
            <head>II.</head>
            <p>Per la scala, al bujo, Rocco Pentàgora rimase un tratto
                                        perplesso, se picchiare all'uscio dell'Inglese o a quello
                                        più giù d'un altro pigionante, il professor Blandino.</p>
            <p>Antonio Pentàgora aveva edificato quella sua casa, che pareva un
                                        torrione, a piano a piano. Al quarto, per il momento, s'era
                                        arrestato. Ma, o che la casa rimanesse veramente fuori mano,
                                        o che nessuno volesse aver da fare col proprietario, il
                                        fatto era che al Pentàgora non riusciva mai d'appigionarne
                                        un quartierino. Il primo piano era vuoto da tant'anni; del
                                        secondo una sola camera era occupata da quel professor
                                        Blandino, affidato alle cure della signora Popònica; del
                                        terzo, parimenti una sola, dall'inglese Mr H.W. Madden,
                                        detto Bill. Tutte le altre, qua e là, dai topi. Il portinajo
                                        aveva la dignitosa gravità d'un notajo; ma, cinque lire al
                                        mese; per cui non salutava mai nessuno.</p>
            <p>Luca Blandino, professore di filosofia al Liceo, su i
                                        cinquant'anni, alto, magro, calvissimo, ma in compenso
                                        enormemente barbuto, era un uomo singolare, ben noto in
                                        paese per le incredibili distrazioni di mente a cui andava
                                        soggetto. Aggiogato per necessità e con triste rassegnazione
                                        all'insegnamento, assorto di continuo nelle sue meditazioni,
                                        non si curava più di nulla né di nessuno. Tuttavia, chi
                                        avesse saputo all'improvviso impressionarlo, così da farlo
                                        per poco discendere dalla sfera di quei suoi nuvolosi
                                        pensieri, avrebbe potuto tirarlo dalla sua e farsene ajuto
                                        prezioso e disinteressato. Rocco lo sapeva.</p>
            <p>Uomo non meno singolare era il Madden, professore anche lui, ma
                                        privato, di lingue straniere. Dava a pochissimo prezzo
                                        lezioni d'inglese, di tedesco, di francese, bistrattando
                                        l'italiano. Piazza internazionale, dunque, quella sua fronte
                                        smisurata. I capelli aurei, finissimi, pareva gli si fossero
                                        allontanati dai confini della fronte e dalle tempie per
                                        paura del naso adunco, robusto; ma in cerca di loro, dalla
                                        punta delle sopracciglia serpeggiavano sù sù, come per
                                        andarsi a nascondere, due vene sempre gonfie. Sotto le
                                        sopracciglia s'appuntavano gli occhietti grigio-azzurri, a
                                        volta astuti, a volta dolenti, come gravati dalla fronte.
                                        Sotto il naso, i baffetti color di fieno, tagliati
                                        rigorosamente intorno al labbro. Nonostante la fronte
                                        monumentale, la natura aveva voluto dotare il corpo del
                                        signor Madden d'una certa agilità scimmiesca; e il signor
                                        Madden subito aveva tratto partito anche di questa dote:
                                        nelle ore d'ozio, dava lezioni di scherma; ma così,
                                        senz'alcuna pretesa, badiamo!</p>
            <p>Probabilmente neppur lui, povero Bill, avrebbe saputo ridire come
                                        mai dalla nativa Irlanda si fosse ridotto in un paese di
                                        Sicilia. Nessuna lettera mai dalla patria! Era proprio solo,
                                        con la miseria dietro, nel passato, e la miseria davanti,
                                        nell'avvenire. Così abbandonato alla discrezione della
                                        sorte, pure non s'avviliva. In verità, il signor Madden
                                        aveva in mente, per sua ventura, più vocaboli che pensieri;
                                        e se li ripassava di continuo.</p>
            <p>Rocco - come Niccolino aveva supposto - lo trovò sveglio.</p>
            <p>Bill stava seduto su un vecchio, sgangherato canapè davanti a un
                                        tavolino, con la gran fronte illuminata da una lampada dal
                                        paralume rotto; senza scarpe, teneva una gamba accavalciata
                                        su l'altra e dava morsi da arrabbiato a un panino imbottito,
                                        guardando religiosamente una bottiglia sturata di pessima
                                        birra, che gli stava davanti.</p>
            <p>Ogni mattone, in quella camera, reclamava la scopa e una cassetta
                                        da sputare per il signor Madden; reclamavano le pareti e i
                                        pochi decrepiti mobili uno spolveraccio; reclamava il
                                        letticciuolo dai trespoli esposti le solide braccia d'una
                                        servotta, che lo rifacessero almeno una volta la settimana;
                                        reclamavano gli abiti del signor Madden non una spazzola, ma
                                        una brusca, piuttosto, da cavallo.</p>
            <p>Le vetrate dell'unica finestra erano aperte; le persiane,
                                        accostate. Le scarpe del signor Madden, una qua, una là, in
                                        mezzo alla camera.</p>
            <p>- Oh Rocco! - esclamò con la barbara pronunzia, nella quale
                                        gargarizzava, schiacciava, sputava vocali e consonanti, con
                                        sillabazione spezzata, come se parlasse con una patata calda
                                        in bocca.</p>
            <p>- Scusa, Bill, se vengo così tardi, - disse Rocco, con faccia
                                        cadaverica. - Ho bisogno di te.</p>
            <p>Bill ripeteva quasi sempre le ultime parole del suo
                                        interlocutore, come per agganciarvi la risposta:</p>
            <p>- Di me? un momento. E` mio dovere di rimettere prima le
                                        scarpe.</p>
            <p>E guardò, sconcertato, la ferita su la fronte dell'amico.</p>
            <p>- Ho avuto una lite.</p>
            <p>- Non capisco.</p>
            <p>- Una lite! - urlò Rocco, additando la fronte.</p>
            <p>- Ah, una lite, benissimo: A STRIFE, DER STEITE, UNE M&#x88;LéE,
                                        YES, capito benissimo. Si dice LITE in italiano? LI-TE,
                                        benissimo. Che cosa posso io fare?</p>
            <p>- Ho bisogno di te.</p>
            <p>- (LI-TE). Non capisco.</p>
            <p>- Voglio fare un duello!</p>
            <p>- Ah, un duello, tu? Benissimo capito.</p>
            <p>- Ma non so, - riprese Rocco, - non so proprio nulla di... di
                                        scherma. Come si fa? Non vorrei farmi ammazzare come un
                                        cane, capisci?</p>
            <p>- Come un cane, benissimo capito. E allora qualche... COUP? Ah,
                                        un colpo - si dice? Sì, INFALLIBLE, io te lo insegnare.
                                        Molto semplice, sì. Subito?</p>
            <p>E Bill, con una mossa da scimmia ben educata, staccò dalla parete
                                        due vecchi fioretti arrugginiti.</p>
            <p>- Aspetta, aspetta... - gli disse Rocco, turbandosi alla vista di
                                        quei ferracci. - Spiegami, prima... Io sfido, è vero?
                                        oppure, schiaffeggio e sono sfidato. I padrini discutono, si
                                        mettono d'accordo. Duello alla sciabola, poniamo. Si va sul
                                        luogo stabilito. Ebbene, che si fa? Ecco, voglio saper
                                        tutto, con ordine.</p>
            <p>- Sì, ecco, - rispose il Madden, a cui l'ordine, parlando,
                                        piaceva, per non imbrogliarsi; e si mise a spiegargli alla
                                        meglio, a suo modo, i preliminari d'un duello.</p>
            <p>- Nudo? - domandò a un certo punto Rocco, costernatissimo. - Come
                                        nudo? perché?</p>
            <p>- Nudo... di camicia, - rispose il Madden. - Nudo il... come si
                                        dice? LE TRONC DU CORPS... DIE BRUST... ah, YES, torso, il
                                        torso. O puramente, senza nudo, sì... come si vuole.</p>
            <p>- E poi?</p>
            <p>- Poi? Eh, si duellare... La SCIABLA; in guardia; à VOUS!,</p>
            <p>- Ecco, - disse Rocco, - io, per esempio, prendo la sciabola;
                                        avanti, insegnami... Come si fa?</p>
            <p>Bill gli dispose bene, prima di tutto, le dita di tra le basette.
                                        Rocco si lasciò piegare, stirare, atteggiare come un automa.
                                        Si avvilì presto però in quelle insolite positure stentate.
                                        - Cado! cado!, - e il braccio teso gli si stancava, gli
                                        s'irrigidiva; il fioretto, possibile? pesava troppo. - EH!
                                        EH! OLà! OILà, - incitava intanto il Madden. - Aspetta,
                                        Bill! - nel dare quel colpo, il piede sinistro come poteva
                                        star fermo? e il destro, Dio! Dio! non poteva più ritrarsi
                                        in guardia! A ogni movimento il sangue gli affluiva con
                                        impeto alla ferita della fronte. Intanto, alle pareti, i
                                        decrepiti mobili pareva che sussultassero, sbalorditi, agli
                                        sbalzi ridicoli delle ombre mostruosamente ingrandite di
                                        quei duellanti notturni.</p>
            <p>BUM! BUM! BUM! - alcuni colpi bussati con rabbia sotto il
                                        pavimento.</p>
            <p>Il Madden ristette, scosciato, con la gran fronte imperlata di
                                        sudore. Tese l'orecchio.</p>
            <p>- Abbiamo svegliato il professore Luca!</p>
            <p>Rocco si era abbandonato, rifinito, su una seggiola, con le
                                        braccia ciondoloni, la testa cascante, appoggiata alla
                                        parete; quasi in deliquio. Pareva, in quell'atteggiamento,
                                        che avesse già terminato il duello con l'avversario e
                                        ricevuto una ferita mortale.</p>
            <p>- Abbiamo svegliato il professor Luca, - ripeté Bill, guardando
                                        Rocco, a cui tale notizia pareva non arrecasse alcuna
                                        spiacevole sorpresa.</p>
            <p>- Andrò io dal Blandino, - diss'egli alla fine, levandosi in
                                        piedi. - Bisogna sbrigar tutto prima di domani. Il Blandino
                                        mi farà da testimonio. Addio; grazie, Bill. Conto anche su
                                        te, bada.</p>
            <p>Il Madden accompagnò col lume in mano l'amico fino alla porta;
                                        aspettò sul pianerottolo che il professor Blandino venisse
                                        ad aprire e, allorché la porta del secondo piano fu
                                        richiusa, si ritirò facendo un suo gesto particolare con la
                                        mano, come se si cacciasse una mosca ostinata dalla punta
                                        del naso.</p>
            <p>Luca Blandino accolse di malumore quella visita notturna.
                                        Borbottando, barcollando, introdusse Rocco per le altre
                                        stanze deserte, nella sua camera; poi, col barbone grigio
                                        abbatuffolato e gli occhi gonfii e rossi dal sonno
                                        interrotto, sedé sul letto con le gambe nude, pelose,
                                        penzoloni.</p>
            <p>- Professore, abbia pietà di me, e mi perdoni, - disse Rocco. -
                                        Mi metto nelle sue mani.</p>
            <p>- Che t'è accaduto? Tu sei ferito! - esclamò il Blandino con voce
                                        rauca, guardandolo con la candela in mano.</p>
            <p>- Sì... ah se sapesse! Da dieci ore, io... Sa, mia moglie?</p>
            <p>- Una disgrazia?</p>
            <p>- Peggio. Mia moglie m'ha... L'ho scacciata di casa...</p>
            <p>- Tu? Perché?</p>
            <p>- Mi tradiva... mi tradiva... mi tradiva...</p>
            <p>- Sei matto?</p>
            <p>- No! che matto!</p>
            <p>E Rocco si mise a singhiozzare, nascondendo la faccia tra le mani
                                        e nicchiando:</p>
            <p>- Che matto! che matto!</p>
            <p>Il professore lo guardava dal letto, non credendo quasi agli
                                        occhi suoi, ai suoi orecchi, così soprappreso nel sonno.</p>
            <p>- Ti tradiva?</p>
            <p>- L'ho sorpresa che... che leggeva una lettera... Sa di chi?
                                        dell'Alvignani!</p>
            <p>- Ah birbante! Gregorio? Gregorio Alvignani?</p>
            <p>- Sissignore - (e Rocco inghiottì). - Ora, capisce, professore...
                                        così... così non può, non deve finire! Egli è partito.</p>
            <p>- Gregorio Alvignani?</p>
            <p>- Scappato, sissignore. Questa sera stessa. Non so dove, ma lo
                                        saprò. Ha avuto paura... Professore, mi metto nelle sue
                                        mani.</p>
            <p>- Io? Che c'entro io?</p>
            <p>- Una soddisfazione, professore, io una soddisfazione certamente
                                        me la devo prendere, di fronte al paese. Non le pare? Posso
                                        restar così?</p>
            <p>- Piano, piano... Càlmati, figlio mio! Che c'entra il paese?</p>
            <p>- L'onore mio, professore! Le pare che non c'entri? Debbo
                                        difendere il mio onore... di fronte al paese...</p>
            <p>Luca Blandino scrollò le spalle, seccato.</p>
            <p>- Lascia stare il paese! Bisogna riflettere, ragionare. Prima di
                                        tutto: ne sei ben sicuro?</p>
            <p>- Ho le lettere, le dico, le lettere che lui le buttava dalla
                                        finestra!</p>
            <p>- Lui, Gregorio? come un ragazzino? Ma mi dici davvero? Ohi, ohi,
                                        ohi... Le buttava le lettere dalla finestra?</p>
            <p>- Sissignore, le ho qua!</p>
            <p>- Ma guarda, guarda, guarda... E tua moglie, santo Dio! Non è
                                        figlia di Francesco Ajala, tua moglie? Bada, caro mio, che
                                        quello è una bestia feroce... Adesso nasce un macello... Che
                                        m'hai detto? Che m'hai detto? Vah... vah... vah... Dalla
                                        finestra? Le buttava le lettere dalla finestra, come un
                                        ragazzino?</p>
            <p>- Posso contare su lei, professore?</p>
            <p>- Su me? Perché? Ah tu vorresti fare... Aspetta, figliuolo mio,
                                        bisogna ragionare... Mi hai tutto scombussolato... Non è
                                        possibile, adesso...</p>
            <p>Scese dal letto; s'accostò a Rocco e, battendogli una mano su la
                                        spalla, aggiunse:</p>
            <p>- Torna sù, figliuolo mio... Tu soffri troppo, lo vedo... Domani,
                                        eh? con la luce del sole. Ne riparleremo domani; ora è
                                        tardi... Va' a dormire, se ti sarà possibile... va' a
                                        dormire, figlio mio...</p>
            <p>- Ma mi prometta fin d'ora... - insisté Rocco.</p>
            <p>- Domani, domani, - lo interruppe di nuovo il Blandino,
                                        spingendolo verso l'uscio. - Ti prometto... Ma che birbante,
                                        oh! Le lettere gliele buttava dalla finestra? Bisogna
                                        aspettarsi di tutto a questo mondaccio, caro mio! Povero
                                        Roccuccio, ma guarda! ti tradiva... Sù, sù, andiamo...</p>
            <p>- Professore... non m'abbandoni, per carità! Conto su lei!</p>
            <p>- Domani, domani, - ripeté il Blandino. - Povero Roccuccio... la
                                        vita, eh? che miseria... Buona notte, figliuolo mio, buona
                                        notte, buona notte...</p>
            <p>E Rocco sentì chiudersi dietro le spalle la porta, piano piano, e
                                        restò al bujo, sul pianerottolo, in mezzo alla scala
                                        silenziosa, smarrito. Nessuno voleva più saperne, di
                                        lui?</p>
            <p>Sedette, come un bambino abbandonato, su i primi scalini della
                                        branca, presso la ringhiera, coi gomiti su le ginocchia e la
                                        testa tra le mani. Il bujo, il silenzio, la positura stessa
                                        gli strinsero il cuore, gli fecero cader l'animo in un
                                        avvilimento profondo. Contrasse il volto e si mise a
                                        piangere e a lamentarsi sommessamente:</p>
            <p>- Ah, mamma mia! mamma mia!</p>
            <p>Pianse e pianse. Poi si cercò in tasca e ne trasse una lettera
                                        tutta brancicata. Accese un fiammifero e si provò a leggere;
                                        ma avvertì su la mano il contatto di qualcosa umida,
                                        lievissima, un po' vischiosa; e alzò il fiammifero per veder
                                        che fosse. Un filo di ragno, lunghissimo, che pendeva
                                        dall'alto della scala. Si distrasse a guardarlo, e non
                                        avvertì al fiammifero che gli si consumava intanto tra le
                                        dita; si scottò e, al bujo, gridò più volte:</p>
            <p>- Maledetto! maledetto! maledetto!</p>
            <p>Accese un altro fiammifero e si mise a leggere la lettera, ch'era
                                        scritta di minutissimo carattere, su una carta cinerea,
                                        ruvida in vista. Lesse macchinalmente le prime parole: "TI
                                        SCRIVO DA TRE MESI (SON GIà TRE MESI) E ANCORA...". Saltò
                                        alcuni righi; fissò lo sguardo su un "QUANDO?" sottolineato,
                                        poi buttò il fiammifero e restò con la lettera in mano e gli
                                        occhi sbarrati nel bujo.</p>
            <p>Rivedeva la scena.</p>
            <p>Aveva sforzato l'uscio con un violento spintone, gridando: "La
                                        lettera! dammi la lettera!". Al fracasso, Marta s'era fatta
                                        riparo dello sportello aperto del grande armadio a muro
                                        presso al quale leggeva. Egli aveva tratto in avanti con
                                        forza lo sportello e le aveva attanagliato i polsi. "Che
                                        lettera? Che lettera?" aveva ella balbettato, guardandolo
                                        atterrita negli occhi. Ma la carta, spiegazzata
                                        nell'improvviso terrore e impigliata tra le vesti e un
                                        palchetto dell'armadio era caduta come una foglia secca sul
                                        pavimento. Ed egli, nel lanciarsi a raccoglierla, s'era
                                        ferito alla fronte, urtando contro lo sportello aperto
                                        dell'armadio. Accecato dall'ira, dal dolore, aveva allora
                                        inveito contro di lei, senza riguardo alla maternità
                                        incipiente, e la aveva senz'altro cacciata di casa a urtoni,
                                        a percosse.</p>
            <p>Poi, l'altra scena, col suocero. Era andato a mostrargli quella e
                                        le altre lettere dell'Alvignani rinvenute nell'armadio. Non
                                        c'era colpa? "E in che consiste allora la colpa per lei?"
                                        gli aveva domandato. "Scusi, forse perché è sua figlia?".
                                        Francesco Ajala gli era saltato addosso come una tigre. "Mia
                                        figlia? che dici? mia figlia una sgualdrina?" Poi s'era
                                        ammansato. "Bada, Rocco, bada a quello che fai... Vedi di
                                        che si tratta? Lettere... E tu rovini due case: la tua e la
                                        mia. Forse puoi ancora perdonare..." "Ah sì? e la
                                        perdonerebbe lei, al mio posto, se invece d'esser padre
                                        fosse marito?" E Francesco Ajala non aveva saputo
                                        rispondergli.</p>
            <p>"Lui no, e io sì? Oh bella!" pensò Rocco, nel silenzio della
                                        scala.</p>
            <p>"E` finita! ora è finita!"</p>
            <p>Si levò in piedi e, accendendo un altro fiammifero, si mise a
                                        risalire la scala, con gli occhi alla lettera che aveva
                                        ancora in mano.</p>
            <p>"Che vorrà dire?..." domandava a se stesso, cercando di decifrare
                                        il motto dell'Alvignani inciso in rosso in capo al foglio:
                                        NIHIL - MIHI - CONSCIO.</p>
         </div>
         <div type="chapter" n="1.3" xml:id="IT0020010003">
            <head>III.</head>
            <p>L'ombra, poi man mano il bujo avevano invaso la stanza, ove la
                                        madre aveva accolto Marta scacciata dal marito. Nel bujo, la
                                        suppellettile di vetro su la tavola, già apparecchiata per
                                        la cena prima dell'arrivo di Marta, ritraeva dalla strada
                                        qualche filo di luce.</p>
            <p>La signora Agata Ajala, altissima di statura e corpulenta, ma con
                                        una dolcezza nello sguardo e nella voce che pareva volesse
                                        subito attenuare, in chi la guardava o le parlava,
                                        l'impressione sgradevole che il suo corpo doveva per forza
                                        destare; rientrando dalla saletta dove poc'anzi la avevano
                                        chiamata, intravide all'improvviso lume, nell'aprir l'uscio,
                                        le due figliuole sul canapè di fronte: Marta con un
                                        fazzoletto sul volto abbandonata su la spalliera, e Maria
                                        che le teneva una mano, china su lei.</p>
            <p>- Vuol partire... - annunziò, quasi istupidita dall'inattesa
                                        sciagura.</p>
            <p>- Mamma, ha saputo... ha saputo, - disse allora Marta scrollando
                                        il capo e torcendosi le mani. - Ha saputo e non vuol più
                                        tornare a casa. Non perdona, lo so. Va' tu a trovarlo; digli
                                        che torni, mamma; io me ne vado. Lo so, non mi crede più
                                        degna di stare in casa sua. Digli che vi sono venuta...
                                        così, perché non sapevo dove andare. Me ne vado. Non sapevo
                                        dove andare.</p>
            <p>Due care braccia, tese in un impeto di commozione, la attirarono
                                        a sé.</p>
            <p>La madre disse:</p>
            <p>- Dove volevi andare? Dove puoi andare? Rimani, rimani qua, con
                                        Maria. Andrò a parlargli...</p>
            <p>Si tirò sul capo e si avvolse attorno al collo uno scialletto
                                        nero di lana, e uscì.</p>
            <p>La larga strada del sobborgo, molto animata durante il giorno,
                                        restava poi, la sera, silenziosa e sola come una contrada di
                                        sogno, con le alte case in fila, su le cui finestre la luna
                                        rifletteva un verde lume qua e là. Un greve, interrotto
                                        sfilar di nubi fumolente velava a quando a quando la pallida
                                        e fresca serenità lunare e gettava ombre cupe su la strada
                                        umida.</p>
            <p>Oh San Francesco! invocò la madre, alzando una mano verso la
                                        chiesa in fondo alla strada.</p>
            <p>Lì, a pochi passi dalla casa, su la stessa strada suburbana,
                                        sorgeva la vasta concerìa, di cui Francesco Ajala era
                                        proprietario. Appressandosi, ella scorse il marito a un
                                        balcone del primo piano; tremò al pensiero d'affrontarne
                                        l'ira e il dolore, sapendo purtroppo a quali terribili
                                        eccessi potevano trascinarlo. Era alto più di lei, e il
                                        corpo gigantesco si disegnava in ombra nel vano luminoso del
                                        balcone.</p>
            <p>Due erano le sciagure, non una sola. E questa del padre assai più
                                        grave di quella di Marta. Perché, a ragionare con un po' di
                                        calma e aspettando qualche giorno, la sciagura della figlia
                                        forse si sarebbe potuta riparare. Ma col padre non si
                                        ragionava.</p>
            <p>La signora Ajala già da un pezzo aveva imparato a misurare ogni
                                        dispiacere, ogni dolore, non per se stesso, che le sarebbe
                                        parso poco o niente, ma in considerazione delle furie che
                                        avrebbe suscitato nel marito. Se talvolta, buon Dio, per il
                                        guasto o la rottura di qualche oggetto anche di poco valore,
                                        ma di cui difficilmente si sarebbe potuto trovare il
                                        compagno in paese, tutta la casa piombava nel lutto, nella
                                        costernazione più grave... E i vicini, gli estranei,
                                        risapendolo, ne ridevano; e avevano ragione. Per una
                                        boccettina? per un quadrettino? per un ninnolo qualunque? Ma
                                        bisognava vedere che cosa importasse per lui, per il marito,
                                        quel guasto o quella rottura. Una mancanza di riguardo, non
                                        all'oggetto che valeva poco o nulla, ma a lui, a lui che
                                        l'aveva comperato. Avaro? Nemmen per sogno! Era capace, per
                                        quel ninnolo di pochi bajocchi, di mandare in frantumi mezza
                                        casa.</p>
            <p>In tanti anni di matrimonio, ella era riuscita con le dolci
                                        maniere ad ammansarlo un po', perdonandogli anche, spesso,
                                        torti non lievi, senza mai venir meno tuttavia alla propria
                                        dignità e pur senza fargli pesare il perdono. Ma un nonnulla
                                        bastava di tanto in tanto a farlo scattare selvaggiamente.
                                        Forse, subito dopo, se ne pentiva; non voleva, però, o non
                                        sapeva confessarlo: gli sarebbe parso d'avvilirsi o di darla
                                        vinta: desiderava che gli altri lo indovinassero; ma poiché
                                        nessuno, nello sbigottimento, ardiva nemmeno di fiatare,
                                        egli si chiudeva, s'ostinava in una collera nera e muta per
                                        intere settimane. Certo, con segreto dispetto, avvertiva il
                                        troppo studio nei suoi di non far mai cosa che gli désse
                                        pretesto di lamentarsi minimamente; e sospettava che molte
                                        cose gli fossero nascoste; se qualcuna poi veramente ne
                                        scopriva anche dopo molto tempo, lasciava prorompere
                                        furibondo il dispetto accumulato, senza riflettere che ormai
                                        quelle escandescenze erano fuor di luogo, e che infine s'era
                                        fatto per non dargli dispiacere.</p>
            <p>Si sentiva estraneo nella sua stessa casa; gli pareva che i suoi
                                        lo tenessero per estraneo; e diffidava. Specialmente di lei,
                                        della moglie, diffidava.</p>
            <p>E la signora Agata, infatti, soffriva sopra tutto di questo: che
                                        nell'animo di lui fossero impressi due falsi concetti di
                                        lei: l'uno di malizia, l'altro d'ipocrisia. Tanto più ne
                                        soffriva, in quanto che lei stessa si vedeva spesso
                                        costretta a riconoscere che non senza ragione egli doveva
                                        credere così; perché davvero ella, mancando ogni intesa fra
                                        loro due, talvolta era forzata dai bisogni stessi della vita
                                        a far di nascosto qualcosa ch'egli non avrebbe certamente
                                        approvata; e poi a fingere con lui.</p>
            <p>Era sicura adesso la signora Agata, che il marito, nel furore, le
                                        avrebbe rinfacciato tutte quelle lievi concessioni che in
                                        tanti anni era riuscita con la dolcezza a ottenere.</p>
            <p>- Francesco! - chiamò con voce umile, nel silenzio della
                                        strada.</p>
            <p>- Chi è là? - domandò forte l'Ajala, scotendosi, curvandosi su la
                                        ringhiera del balcone. - Tu? Chi ti ha detto di venire?
                                        Vàttene! vàttene via subito! Non mi far gridare di qua!</p>
            <p>- Apri, te ne supplico...</p>
            <p>- Vàttene, t'ho detto! Non voglio veder nessuno! A casa! subito,
                                        a casa! No? Scendo, sai?</p>
            <p>E Francesco Ajala, diede uno scrollo poderoso alla ringhiera di
                                        ferro, e si ritrasse.</p>
            <p>Ella attese a capo chino, come una mendicante, appoggiata al
                                        portone, asciugandosi di tanto in tanto gli occhi con un
                                        fazzoletto che teneva in mano da quattr'ore.</p>
            <p>Un rumore di passi per il lungo androne interno, cupo,
                                        rintronante: lo sportello a destra del portone s'aprì, e
                                        l'Ajala, curvandosi, sporgendo il capo, afferrò per un
                                        braccio la moglie.</p>
            <p>- Che sei venuta a far qui? Che vuoi? Chi sei? Non conosco più
                                        nessuno io; non ho più nessuno; né famiglia né casa! Fuori
                                        tutti! Fuori! Schifo mi fate, schifo! Vàttene via! via!</p>
            <p>E le diede un violento spintone.</p>
            <p>Ella rimase, col braccio indolenzito dalla stretta, davanti al
                                        vano dello sportello; poi entrò come un'ombra, rassegnata ad
                                        aspettare ch'egli si votasse il cuore di tutta la collera,
                                        rovesciandogliela addosso; decisa anche a farsi
                                        percuotere.</p>
            <p>In mezzo al bujo androne, l'Ajala, con le mani intrecciate dietro
                                        la nuca, le braccia strette intorno alla testa, s'era messo
                                        a guardare la grande porta a vetri, in fondo, cieca nel
                                        blando chiaror lunare. Si voltò, sentendo nel bujo piangere
                                        la moglie; le venne incontro con le pugna serrate, ruggendo
                                        con scherno:</p>
            <p>- L'hai ricevuta in casa? Te la sei baciata, carezzata, lisciata,
                                        la tua bella figlia? Che vuoi ora da me? Che aspetti qua? me
                                        lo dici?</p>
            <p>- Vuoi partire... - singhiozzò ella, piano.</p>
            <p>- Subito, sì! La valigia...</p>
            <p>- Dove vuoi andare?</p>
            <p>- Debbo dirlo a te?</p>
            <p>- Ma anche... per sapere ciò che debbo prepararti... quanto
                                        starai fuori...</p>
            <p>- Quanto? - gridò lui. - E t'immagini ch'io possa ritornare?
                                        rimettere piede nella vostra casa svergognata? Via per
                                        sempre! In galera o sottoterra. Lo raggiungerò! lo
                                        raggiungerò! Oh, a costo di...</p>
            <p>- E ti par giusto? - arrischiò ella, desolatamente.</p>
            <p>- No, ma che! no! - tuonò egli con un ghigno orribile. - Giusto è
                                        che una figlia insudici il nome del padre! che si faccia
                                        scacciare come una sgualdrina dal marito, e che poi venga a
                                        insegnarne l'arte alla sorella minore! Questo è giusto,
                                        questo è giusto per te, lo so!</p>
            <p>- Come vuoi tu, - diss'ella. - Ma io ti domandavo se, prima di
                                        lasciarti andare a un tale eccesso, non ti pareva che
                                        convenisse piuttosto...</p>
            <p>- Che cosa?</p>
            <p>- Vedere se fosse possibile evitare lo scandalo.</p>
            <p>- Lo scandalo? - gridò egli. - Ma se Rocco è venuto qua!</p>
            <p>- Qua?</p>
            <p>- A mostrarmi le lettere!</p>
            <p>- Ah, tu le hai vedute? - domandò ella con ansia. - L'ultima? C'è
                                        la prova che Marta...</p>
            <p>- E` innocente, è vero? - scattò egli, afferrandola per un
                                        braccio, respingendola, andandole addosso di nuovo. -
                                        Innocente? Innocente? hai il coraggio di dire innocente
                                        davanti a me? E qua, qua, qua, rossore, qua, ne hai?
                                        rossore, qua?</p>
            <p>E, in così dire, si percosse più volte furiosamente le guance.
                                        Poi ripigliò:</p>
            <p>- Innocente... Con quelle lettere? Avresti fatto lo stesso,
                                        dunque, tu? Sta' zitta! Non arrischiarti a scusarla!</p>
            <p>- Non la scuso, - gemette ella, piano, con strazio. - Ma se ho la
                                        prova, io, la prova che mia figlia non merita il castigo che
                                        le si vuole infliggere...</p>
            <p>- Ah, questo, - tonò cupamente l'Ajala, - questo l'ho detto
                                        anch'io a quell'imbecille...</p>
            <p>- Vedi? - gridò la moglie, quasi ilarata da un lampo di
                                        speranza.</p>
            <p>- Ma poi egli mi chiese se io, al posto suo, avrei perdonato...
                                        Ebbene, no! Perché io, - aggiunse, riafferrando per le
                                        braccia la moglie e scrollandola forte, - io non t'avrei
                                        perdonato: ti avrei uccisa!</p>
            <p>- Senza colpa.</p>
            <p>- Per quella lettera! Non ti basta?</p>
            <p>- Marta, sì, sarà colpevole, - si piegò allora ad ammettere la
                                        madre, - ma d'una leggerezza, non d'altro. Ma ora tu che
                                        vuoi fare? Partire, affrontare colui, tu! E non intendi che
                                        la sciagura, così... Lasciami dire, per carità! Ho fede, io,
                                        ho fede che un giorno, presto, la luce si farà...</p>
            <p>- Non scusare! Non scusare!</p>
            <p>- Non scuso Marta, no; accuso me, va bene. Me, me, perché io non
                                        dovevo lasciarlo fare questo matrimonio...</p>
            <p>- Accusi anche me, dunque?</p>
            <p>- Ma se tu stesso l'hai detto! Non te n'eri pentito? Abbiamo
                                        avuto troppa fretta di maritarla, e confessa che abbiamo
                                        scelto male! E quel che le toccò soffrire sotto la tirannia
                                        di quella strega della zia e del padre infame, prima che
                                        Rocco si risolvesse a far casa da sé? Questo non la scusa,
                                        sì, è vero, lo so; ma può rendere, mi sembra, meno severi
                                        nella pena. E pure una disgraziata... sì, una...</p>
            <p>Non poté seguitare. Nascose il volto nel fazzoletto scossa dai
                                        singhiozzi irrefrenabili.</p>
            <p>Egli, con un gomito appoggiato al muro e la fronte nella mano,
                                        scompigliava ritmicamente col piede un mucchietto di
                                        ferruche raccolte lì nell'androne, e, con le ciglia giunte,
                                        irsute, aggrondate, pareva solo intento a quell'esercizio
                                        del piede. Poi disse con voce cupa:</p>
            <p>- Giacché la colpa è mia e tua, questa è la nostra condanna, e
                                        dobbiamo scontarla. Bada! Rientro con te in casa; sarà,
                                        d'ora in poi, la mia e la tua prigione. Non ne uscirò che
                                        morto!</p>
            <p>Andò sù per chiudere il balcone rimasto aperto. La moglie attese
                                        un pezzo, nel bujo dell'androne; poi, vedendolo tardare,
                                        salì anche lei. Lo trovò con la faccia contro il muro, che
                                        piangeva, solo.</p>
            <p>- Francesco...</p>
            <p>- Via! via! via!</p>
            <p>La spinse avanti, di furia. Chiusa la concerìa, fecero in
                                        silenzio il breve tratto fino a casa. Davanti alla porta,
                                        ordinò alla moglie di salire avanti, aggiungendo,
                                        minaccioso:</p>
            <p>- Non debbo vederla!</p>
            <p>Poco dopo, salì anche lui e andò a chiudersi a chiave in una
                                        camera, al bujo; si buttò sul letto, vestito, con la faccia
                                        affondata nei guanciali, stringendo con una mano la testata
                                        della lettiera.</p>
            <p>Giacque così tutta la notte. Di tratto in tratto, balzava a
                                        sedere sul letto. Tendeva l'orecchio. Nessun rumore per
                                        casa. Pure nessuno certo dormiva.</p>
            <p>Quel profondo silenzio gl'irritava sordamente l'interno tumulto
                                        dell'anima violenta. Così seduto, si torturava le gambe, le
                                        braccia, con le dita artigliate, stretto alla gola da una
                                        voglia rabbiosa, impotente, di piangere, d'urlare. Poi
                                        ricadeva sul letto, riaffondava la faccia nel guanciale
                                        bagnato di lagrime.</p>
            <p>Come! Aveva dunque pianto?</p>
            <p>A poco a poco, sotto l'incubo dei pensieri che gli si
                                        presentavano sempre con la medesima forma, col medesimo
                                        giro, si stordì e rimase a lungo immobile, quasi
                                        inconsapevole, sospirando di tratto in tratto, stanco;
                                        ridestandosi talora con la coscienza ottusa e la sensazione
                                        soltanto degli occhi aridi, sbarrati nel bujo della
                                        camera.</p>
            <p>Poi le fessure delle imposte cominciarono a schiarirsi. Grado
                                        grado, quei fili esili d'umido albore s'accesero vieppiù nel
                                        bujo, rifulsero biondi: il sole!</p>
            <p>Egli dal letto, con le mani intrecciate dietro la nuca, guardava
                                        le imposte. Giù per la strada cominciava il trànsito
                                        continuo dei carri, ed era come se gli passassero per la
                                        mente: li vedeva, così giacente e compreso ancora dal tepore
                                        del letto e della camera, con l'anima appena risentita. Di
                                        fuori, il giorno... il lavoro... Gli operaj, seduti l'uno
                                        accanto all'altro sul marciapiedi, aspettano che s'apra il
                                        portone della concerìa. Ecco, suona la campana, entrano, a
                                        due a due, a tre, allegri o taciturni, con un fagottino
                                        sotto il braccio. Il vecchio Scoma, ah, quegli non parla
                                        mai... sua figlia...</p>
            <p>Anche mia figlia! anche mia figlia! Peggio di quella! Quella non
                                        tradì, fu tradita; e ora la miseria...</p>
            <p>Balzò dal letto, quasi per correre da Marta e afferrarla per i
                                        capelli, trascinarla per casa, percuoterla a sangue.</p>
            <p>Due picchi all'uscio, timidi.</p>
            <p>- Chi è? - gridò sobbalzando.</p>
            <p>- Io... - sospirò una voce, dietro l'uscio.</p>
            <p>- Via! Non voglio veder nessuno!</p>
            <p>- Se hai bisogno...</p>
            <p>- Via! via!</p>
            <p>E sentì i passi della moglie allontanarsi pian piano, e li seguì
                                        col pensiero nelle altre stanze. Dov'era "ella"? che faceva?
                                        poteva aver l'ardire di parlare, di guardare in faccia la
                                        madre, la sorella? e che diceva? Svergognata!
                                        svergognata!</p>
            <p>Il pensiero di lei, la curiosità di vederla, il bisogno quasi di
                                        sentirla tutta piangere tremante sotto gli occhi suoi senza
                                        concederle il perdono supplicato in ginocchio, lo tennero
                                        tra le smanie tutto il giorno. Aveva lasciato la camera al
                                        bujo, ed era giunto a sentir finanche orrore delle fessure
                                        luminose delle imposte che gli ferivano gli occhi ogni
                                        qualvolta si voltava, passeggiando.</p>
            <p>Sul tardi, condiscese ad aprire alla figlia minore. Aprì l'uscio
                                        e si stese di nuovo sul letto.</p>
            <p>- Richiudi subito!</p>
            <p>Maria richiuse subito l'uscio e posò a tasto una tazza di brodo
                                        sul tavolino da notte.</p>
            <p>- Ti senti male?</p>
            <p>- Non mi sento nulla, - rispose con durezza.</p>
            <p>Maria sedette, sospirando piano, a piè del letto, col tovagliolo
                                        tra le mani.</p>
            <p>Egli si levò su un gomito, forzandosi a discernere la figlia nel
                                        bujo.</p>
            <p>Maria non era mai stata la preferita. Era cresciuta quasi
                                        all'ombra di Marta, e da se stessa pareva si fosse
                                        acconciata al còmpito di stare accanto alla sorella adorata
                                        per farne meglio risaltare l'ingegno, lo spirito, la
                                        bellezza. Nessuno aveva mai badato a lei, né ella se n'era
                                        mai neppure lagnata fra sé, vinta anch'essa dal fascino di
                                        Marta. Pensieri e sentimenti erano rimasti chiusi in lei,
                                        quasi non richiesti da nessuno. E né il padre né la madre
                                        pareva si fossero peranche accorti ch'ella era cresciuta,
                                        ch'era ormai donna. Non bella, né vaga; ma dagli occhi e
                                        dalla voce spirava tanta bontà e dagli atteggiamenti così
                                        timida grazia, che riusciva a tutti irresistibilmente
                                        simpatica.</p>
            <p>- Maria, - chiamò con voce rauca il padre, ancora nella stessa
                                        positura.</p>
            <p>Maria accorse al letto e si sentì all'improvviso cingere e
                                        serrare forte dal braccio di lui, si sentì sul seno la testa
                                        del padre. Così piansero entrambi, senza dir nulla, vieppiù
                                        stretti, a lungo.</p>
            <p>- Vàttene, vàttene... - diss'egli alla fine, angosciato. - Non
                                        voglio nulla... Voglio restar solo...</p>
            <p>E la figlia obbedì, tremante ancora dalla tenerezza inattesa.</p>
         </div>
         <div type="chapter" n="1.4" xml:id="IT0020010004">
            <head>IV.</head>
            <p>Maria aveva ceduto a Marta la cameretta, in cui questa soleva
                                        dormire da ragazza. Nulla era mutato in essa, nulla di suo
                                        vi aveva messo Maria.</p>
            <p>Era ancora lì quel caro armadietto dalle antiche pitture
                                        villerecce su gli sportelli, alle quali la pàtina veramente
                                        aveva più aggiunto che tolto. Era ancora lì il tavolinetto
                                        da lavoro della nonna dall'impiallacciatura arsa e scoppiata
                                        da tanto tempo, da quella sera, in cui ella vi aveva
                                        lasciato cader sù il lume e per poco la fiamma non le si era
                                        appresa alle gonnelle. Ecco lì ancora, accanto al lettuccio
                                        d'ottone, l'acquasantiera di vetro e, sotto, la rametta di
                                        palma col nastro roseo, ora sbiadito.</p>
            <p>C'era acqua santa in quella piletta? Oh, certo sì: Maria era
                                        tanto divota!</p>
            <p>E al capezzale l'ECCE HOMO d'avorio, riparato da una lastra
                                        concava dentro la cornice ovale, nera; l'ECCE HOMO che una
                                        volta aveva chinato in segno d'assentimento il capo
                                        incoronato di spine a lei e a Maria accorse una dopo l'altra
                                        a supplicarlo per la madre colta da improvviso malore.</p>
            <p>Marta non era mai stata superstiziosa; pure quel segno non le era
                                        uscito mai più dalla memoria, con lo strano sgomento nel
                                        sapere dalla sorella, alquanto tempo dopo, che anche a lei
                                        era parso di vedere l'ECCE HOMO chinare il capo in segno di
                                        assentimento.</p>
            <p>Allucinazioni, certo! Ma, tuttavia, perché non osava adesso alzar
                                        gli occhi a guardare quell'immagine sacra al capezzale?</p>
            <p>Non era davvero innocente? Aveva forse amato l'Alvignani? Ma via!
                                        Non le pareva neanche ammissibile che qualcuno potesse
                                        crederci sul serio. Tutto il suo torto consisteva nel non
                                        aver saputo respingere, come doveva, quelle lettere
                                        dell'Alvignani. Le aveva respinte, ma da inesperta,
                                        rispondendo... A ogni modo, non si sentiva in nulla, per
                                        nulla colpevole verso il marito.</p>
            <p>Della furtiva corrispondenza epistolare aveva letto con interesse
                                        solo quella parte che si riferiva al caso di coscienza tanto
                                        grave, quanto ingenuamente da lei esposto all'Alvignani in
                                        risposta alle prime lettere di lui troppo filosofiche, per
                                        disgrazia, nella loro composta sentimentalità.</p>
            <p>Delle frasi d'amore non s'era curata, o ne aveva riso, come di
                                        superfluità galanti e innocue. S'era insomma impegnata tra
                                        loro due una polemica puramente sentimentale e quasi
                                        letteraria, la quale era durata così circa tre mesi, e di
                                        cui forse, sì, si era un po' compiaciuta, nell'ozio, nella
                                        solitudine in cui la lasciava il marito. Curando la forma,
                                        scegliendo le frasi come per un componimento scolastico, era
                                        orgogliosa di fronte a se stessa di quel segreto duello
                                        intellettuale con un uomo quale l'Alvignani, avvocato di
                                        grido, lodato, ammirato, corteggiato da tutta la città, che
                                        si preparava a eleggerlo deputato.</p>
            <p>L'irrompere del marito nella camera, mentr'ella leggeva la
                                        lettera, nella quale per la prima volta l'Alvignani s'era
                                        arrischiato a darle del tu, la scena violenta che n'era
                                        seguita, l'aveva stupita e spaventata tanto più, in quanto
                                        che si sentiva, leggendola, affatto calma e indifferente.
                                        Innocente, diceva lei.</p>
            <p>A ogni donna onesta, che non fosse brutta, poteva capitar
                                        facilmente di vedersi guardata con strana insistenza da
                                        qualcuno; e se colta all'improvviso, turbarsene; se
                                        prevenuta della propria bellezza, compiacersene. Ora a
                                        nessuna donna onesta, nel segreto della propria coscienza,
                                        sarebbe sembrato di commettere peccato in quell'istante di
                                        turbamento o di compiacenza, carezzando col pensiero quel
                                        desiderio suscitato, immaginando in uno sprazzo fuggevole
                                        un'altra vita, un altro amore... Poi la vista delle cose
                                        attorno richiamava, ricomponeva la coscienza del proprio
                                        stato, dei proprii doveri; e tutto finiva lì... Momenti! Non
                                        si sentiva forse ciascuno guizzar dentro, spesso, pensieri
                                        strani, quasi lampi di follia, pensieri inconseguenti,
                                        inconfessabili, come sorti da un'anima diversa da quella che
                                        normalmente ci riconosciamo? Poi quei guizzi si spengono, e
                                        ritorna l'ombra uggiosa o la calma luce consueta.</p>
            <p>Senza volerlo, senza sapere precisamente in qual modo, si era
                                        trovata presa, avviluppata in un intrico.</p>
            <p>Dalla paurosa sorpresa nel vedersi buttare dall'Alvignani la
                                        prima lettera e dalla incertezza tormentosa sul partito da
                                        prendere per impedire che colui seguitasse, non sapeva più
                                        come, ella - onesta, onesta, figlia di gente onesta - ecco
                                        qua, era potuta man mano arrivare fino a quel punto, senza
                                        alcun sospetto. Ah, quante imprudenze aveva commesso
                                        quell'uomo avanti che le buttasse la prima lettera e dopo!
                                        Ora le notava; ora se ne sentiva offesa. Quelle tendine
                                        delle finestre dirimpetto non avevano requie: sollevate da
                                        una parte o dall'altra, poi d'un tratto abbassate; e certe
                                        subitanee scomparse dalla finestra, e certi segni del capo e
                                        delle mani... E aveva potuto ridere, allora, ridere di
                                        quell'uomo già maturo, rispettabile, che si rendeva davanti
                                        a lei così ridicolo, imbambolito... Ma a qual mezzo avrebbe
                                        dovuto appigliarsi per fare che colui smettesse dal
                                        tormentarla? Compromettere il padre? il marito? N'era
                                        esasperata, avvilita; e pur non di meno gli occhi le
                                        andavano sempre lì, alle finestre dirimpetto,
                                        involontariamente, quasi per forza di legamento, lì...
                                        Usciva sovente, per sottrarsi a quella tentazione puerile;
                                        si recava per intere giornate alla casa paterna; e qua
                                        costringeva Maria a sonare, a sonar sempre la stessa cosa,
                                        una vecchia e mesta barcarola.</p>
            <p>- Marta, ebbene?</p>
            <p>E lei, sprofondata sul divano, rispondeva con voce flebile e gli
                                        occhi invagati:</p>
            <p>- Sono lontano... lontano...</p>
            <p>Maria rideva, e a Marta risonavano ora negli orecchi le risate
                                        schiette della sorella. E seguitava a ricordare, a rivedere
                                        col pensiero. Nel salotto entrava la madre, che le domandava
                                        del marito.</p>
            <p>- Al solito... - le rispondeva lei.</p>
            <p>- Sei contenta?</p>
            <p>- Sì.</p>
            <p>E mentiva. Non che avesse da ridire su la condotta di lui; ma
                                        ecco, le rimaneva in fondo all'anima un sentimento ostile,
                                        non ben definito; e non da ora: fin dal primo giorno della
                                        promessa di matrimonio, allor che a lei, ragazza di sedici
                                        anni appena, tolta dal collegio, agli studii seguiti con
                                        tanto fervore, Rocco Pentàgora era stato presentato come
                                        promesso sposo. Era un sentimento di vaga oppressione
                                        ricacciato dentro e soffocato dalle savie riflessioni dei
                                        genitori, che nel Pentàgora avevano veduto un partito
                                        conveniente, un buon giovine, ricco... Sì, sì; e lei aveva
                                        ripetuto come sue queste savie considerazioni della madre e
                                        del padre alle compagne di collegio dalle quali aveva voluto
                                        prendere commiato; come se da bambina tutt'a un tratto fosse
                                        diventata vecchia, provata e sperimentata nel mondo.</p>
            <p>Qua e là le pareti della cameretta serbavano tuttavia alcune date
                                        scritte da lei: ricordi, certo, di antichi trionfi di scuola
                                        o d'ingenue feste tra amiche o di famiglia. E su quelle
                                        pareti e su tutti quegli oggetti umili semplici e cari
                                        pareva che il tempo si fosse addormentato e che ogni cosa là
                                        dentro serbasse l'odore del suo respiro. E Marta col
                                        pensiero rifrugava nella sua vita di fanciulla.</p>
            <p>Quante volte non aveva udito, standosene con gli occhi intenti e
                                        lo spirito vagante, quel crepitìo delle prime piogge su i
                                        vetri delle finestre; quante volte non aveva veduto quella
                                        luce scialba, malinconica, nella cameretta raccolta, con la
                                        sensazione dolce nell'anima dei prossimi freddi, al
                                        declinare dell'autunno nuvoloso, dei brividori che fan le
                                        notti invernali, innanzi al mattutino?</p>
            <p>Maria guardava la sorella, stupita di quella calma, e quasi non
                                        credeva agli occhi suoi, offesa nel cuore dall'indifferenza
                                        con cui Marta pareva si fosse ora acchetata alla sciagura,
                                        come se la tempesta non le fosse passata or ora sul capo.
                                        "Eppure non ignora" pensava Maria, "in quale stato s'è
                                        ridotto il babbo per causa sua!". E quasi piangeva dalla
                                        pena di non veder la sorella come avrebbe voluto, umile
                                        cioè, desolata, vinta nel suo cordoglio e inconsolabile,
                                        come nei primi giorni dopo il ritorno in casa.</p>
            <p>Marta infatti non piangeva più. Dopo aver confessato tutto alla
                                        madre, tutto, fin nei minimi particolari, nei più intimi e
                                        segreti sentimenti, aveva sperato che il padre almeno, se
                                        non più il marito, le rendesse giustizia, e si rimovesse da
                                        quel proposito di non uscire più di casa, ch'era per lei, di
                                        fronte a tutto il paese, una condanna anche più grave di
                                        quella che il marito con sì poca ragione aveva voluto
                                        infliggerle, scacciandola dal tetto coniugale.</p>
            <p>Così egli, suo padre, confermava l'accusa del marito e la
                                        infamava irrimediabilmente. Come non lo intendeva?</p>
            <p>Aveva domandato con ansia alla madre se avesse riferito al padre
                                        la confessione, e la madre le aveva detto di sì.</p>
            <p>Ebbene? Irremovibile?</p>
            <p>Da quel momento, non aveva più versato una lagrima. Si era
                                        sentita tutta rimescolare, e la rabbia raffrenata s'era
                                        irrigidita in lei in un disprezzo freddo, in quella maschera
                                        d'indifferenza dispettosa di fronte all'afflizione della
                                        madre e della sorella, le quali, anziché condannare il padre
                                        per la sua cieca, testarda ingiustizia, si mostravano
                                        costernate per lui, per il male che certo gliene sarebbe
                                        venuto alla salute, come se n'avesse colpa lei.</p>
            <p>E ora Marta domandava apposta a Maria notizie di qualche amica
                                        che prima veniva a visitare la madre; e, poiché Maria
                                        rispondeva impacciata, ella, sorridendo stranamente,
                                        esclamava:</p>
            <p>- Adesso, si sa, nessuno vorrà più venire in casa nostra...</p>
            <p>Tutto, dunque, doveva finire così? Si doveva rimanere come in
                                        prigione, in quell'afa, in quel bujo, in quel lutto, quasi
                                        che il mondo fosse crollato?</p>
            <p>La famiglia s'era ritirata nelle stanze più remote da quella ove
                                        Francesco Ajala se ne stava rinchiuso. Nessuna voce, nessun
                                        rumore giungevano agli orecchi di lui, che, seduto su la
                                        poltrona a piè del letto, guardava la soglia illuminata
                                        sotto l'uscio nero, spiava il lieve, cauto scalpiccìo su
                                        l'assito della stanza attigua e si sforzava d'indovinare chi
                                        vi passasse in punta di piedi. Non LEI, certo: era Agata...
                                        era Maria... era la serva...</p>
            <p>- La concerìa, - volle un giorno rammentargli la moglie. - Vuoi
                                        che proprio tutto si perda così?</p>
            <p>- Tutto! tutto! - le rispose egli. - Morremo di fame.</p>
            <p>- E Maria? Non è figlia tua anche lei? Che colpa ha la povera
                                        Maria?</p>
            <p>- E io? - gridò l'Ajala, levandosi torbido davanti alla moglie. -
                                        Che colpa avevo io? Tu l'hai voluto!</p>
            <p>Si frenò, sedette di nuovo; poi riprese con voce cupa:</p>
            <p>- Fa' che venga da me tuo nipote, Paolo Sistri. Affiderò a lui la
                                        direzione della conceria. Non c'è più da aver superbia, ora.
                                        Voleva Marta in moglie? Se la pigli! Ormai può essere di
                                        tutti.</p>
            <p>- Oh Francesco!</p>
            <p>- Basta così! Manda a chiamare Paolo. Andate via!</p>
            <p>Da questo Paolo Sistri, figliuolo d'una sorella defunta della
                                        signora Agata, ebbero le tre donne notizia delle prodezze di
                                        Rocco Pentàgora, ch'era partito veramente, il giorno dopo lo
                                        scandalo, in cerca dell'Alvignani, col professor Blandino e
                                        col Madden. A Palermo, Gregorio Alvignani non aveva voluto
                                        dapprima accettare la sfida; era anzi riuscito a persuadere
                                        il Blandino d'indurre il Pentàgora a ritirarla; ma allora
                                        questi lo aveva pubblicamente investito per costringerlo a
                                        battersi con lui. E s'era fatto il duello e Rocco aveva
                                        riportato una lunga ferita alla guancia sinistra. Ora, da
                                        tre giorni, era ritornato in paese in compagnia d'una
                                        donnaccia venduta; se l'era portata nella casa maritale,
                                        l'aveva costretta a indossare le vesti di Marta e,
                                        sollevando l'indignazione di tutto il paese, si offriva
                                        spettacolo alla gente, conducendosela a passeggio, in
                                        carrozza, così parata.</p>
            <p>Ebbene, dopo tali notizie, non riconosceva ancora il padre
                                        l'indegnità di quel vile? non si vergognava di sottostare
                                        alla condanna infame di colui?</p>
            <p>Marta fremeva di sdegno e di rabbia, faceva un continuo violento
                                        sforzo su se stessa per contenersi di fronte alla madre e
                                        alla sorella, che si mostravano sempre più afflitte e
                                        abbattute.</p>
            <p>- Piangi, Maria, ma perché? - domandò una mattina, con fare
                                        derisorio alla sorella che entrava nella sua cameretta con
                                        gli occhi rossi.</p>
            <p>- Il babbo... lo sai! - rispose Maria, a stento.</p>
            <p>- Eh, - sospirò Marta. - Che vuoi farci? Forse si riposa. Non fa
                                        male a nessuno...</p>
            <p>Era senza corpetto, davanti allo specchio, in piedi: trasse dal
                                        capo le forcinelle di tartaruga, e il nero volume dei
                                        capelli le cascò fragrante su le spalle, su le braccia nude.
                                        Rovesciò indietro il capo e scosse così più volte la bella
                                        chioma pesante; poi sedette, e l'omero tondo, candidissimo,
                                        levigato, le emerse tra i capelli che s'erano partiti tra il
                                        seno e le terga. Su l'omero, il neo di viola, venuto sù con
                                        gli anni lentamente, come una stella, dalla scapola, dove
                                        prima Maria lo aveva scoperto, quando ancora entrambe
                                        dormivano insieme.</p>
            <p>- Su, pèttinami, Maria.</p>
         </div>
         <div type="chapter" n="1.5" xml:id="IT0020010005">
            <head>V.</head>
            <p>Lungo lungo, sparuto, dalle gambe sperticate, dal volto
                                        sbiancato, pinticchiato di lentiggini, con ciuffetti di peli
                                        rossi su le gote e sul mento, Paolo Sistri veniva ora ogni
                                        sera a sottomettere all'approvazione dello zio Ajala il
                                        rapporto giornaliero dei lavori della concerìa.</p>
            <p>Dopo circa mezz'ora usciva abbattuto e sbalordito dalla stanza
                                        del rinchiuso, e alla zia Agata e a Maria che lo aspettavano
                                        ansiose rispondeva ogni volta, piegando da un lato la
                                        testa:</p>
            <p>- Ha detto che va bene.</p>
            <p>Ma dell'approvazione pareva non fosse né convinto né soddisfatto,
                                        come in sospetto che lo zio lo lodasse per beffa. Si
                                        abbandonava su una seggiola, tirava dentro quanto più aria
                                        poteva e la soffiava pian piano per le nari, tentennando il
                                        capo.</p>
            <p>Ormai, sotto l'imbrigliatura d'uomo d'affari, aveva rinunziato a
                                        ogni velleità amorosa. Nei primi giorni si mostrò
                                        impacciatissimo della presenza di Marta; poi, man mano, si
                                        rinfrancò un poco; parlando, però, si rivolgeva piuttosto a
                                        Maria o alla zia Agata. Narrava con garbuglio opprimente di
                                        parole tutte le peripezie della giornata, e si ripiegava in
                                        tutti i versi su la seggiola e girava gli occhi di qua e di
                                        là e sudava e inghiottiva. Ogni periodo di quel suo discorso
                                        avviluppato restava in aria o sfumava a un tratto in una
                                        esclamazione; se però qualcuno, per disgrazia, gli riusciva
                                        alla fine senza impuntature, lo ripeteva tre e quattro
                                        volte, prima di rimettersi alla fatica di figliarne un
                                        altro.</p>
            <p>La zia mostrava d'ascoltarlo con attenzione, assentiva col capo
                                        quasi a ogni parola e spesso, alla fine, sapendo ch'egli
                                        ormai non aveva più nessuno in casa, lo invitava a rimanere
                                        a cena.</p>
            <p>Paolo accettava quasi sempre. Ma erano ben tristi quelle cene in
                                        silenzio, interrotte dall'invio del cibo alla stanza del
                                        rinchiuso, gelate dall'aspetto di Maria, che ne ritornava
                                        ogni volta più oppressa.</p>
            <p>Marta osservava ogni cosa con una strana espressione negli occhi,
                                        ora quasi derisoria, ora sdegnosa. Quel dolore impresso
                                        negli altri non era un raffaccio a lei della presunta sua
                                        colpa? Spesso si alzava, abbandonava la tavola, senza dir
                                        nulla.</p>
            <p>- Marta!</p>
            <p>Non rispondeva: andava a chiudersi nella sua cameretta. Maria
                                        allora, dietro l'uscio, la pregava d'aprire, di ritornare a
                                        cena. Ascoltava con un misto di dolore e di godimento quelle
                                        preghiere insistenti della sorella, e non apriva, né
                                        rispondeva; poi, appena Maria, stanca di pregare
                                        inutilmente, andava via, si stizziva contro se stessa di non
                                        aver ceduto e si metteva a piangere. Ma subito il rimorso si
                                        cangiava in odio contro il marito. Ah, in quella rabbia di
                                        cuore, in quel momento, se avesse potuto averlo fra le mani!
                                        E se le torceva, le mani, piangendo, smaniando. E il frutto
                                        di quell'uomo, intanto, maturava in grembo a lei... Sarebbe
                                        stata madre, tra poco! Il suo stato le faceva orrore; si
                                        dibatteva, cadeva in convulsione; e quelle crisi violente la
                                        lasciavano disfatta.</p>
            <p>Talvolta Paolo Sistri rimaneva un po', dopo cena, a tener
                                        compagnia. Sparecchiata la mensa, si rinfocolava
                                        timidamente, intorno a quella tavola, sotto la lampada, un
                                        po' di vita familiare. Ma la voce usciva dolente da quelle
                                        labbra, quasi paurosa del silenzio imposto alla casa dalla
                                        sciagura. Di tratto in tratto Maria si recava in punta di
                                        piedi a origliare dietro l'uscio del padre.</p>
            <p>- Dorme, - rispondeva, rientrando, alla madre che la guardava in
                                        attesa.</p>
            <p>E la madre chiudeva gli occhi sul suo cordoglio e sospirava,
                                        rimettendosi al lavoro: al corredino per il nascituro.</p>
            <p>Bisognava far presto; poiché nessuno, finora, ci aveva pensato, a
                                        quel lavoro per il povero innocente che sarebbe venuto al
                                        mondo in quelle condizioni. Ci aveva pensato, da lontano,
                                        un'amica d'altri tempi, con la quale la signora Agata, per
                                        ordine del marito, aveva rotto ogni relazione.</p>
            <p>Si chiamava Anna Veronica, quest'amica. Quando la signora Agata
                                        l'aveva conosciuta la prima volta, ella viveva insieme con
                                        la madre, al cui mantenimento era orgogliosa di provvedere,
                                        insegnando nelle scuole elementari. Molti giovani in quel
                                        tempo s'erano messi a corteggiarla, sperando di trarre in
                                        inganno l'appassionata natura di lei; ma Anna, che veramente
                                        si consumava dentro nell'attesa d'un uomo a cui avrebbe
                                        consacrato il più ardente e devoto amore, s'era saputa
                                        sempre difendere. Qualche mazzolino di fiori, lo scambio di
                                        qualche letterina, discorsi e sogni, fors'anche qualche
                                        bacio carpito: e basta poi.</p>
            <p>Pure nell'insidia era caduta una volta, poco dopo la morte della
                                        madre, e vi era stata vilmente trascinata dal fratello d'una
                                        tra le sue più ricche amiche, in casa delle quali soleva
                                        spesso recarsi dopo le interminabili ore di scuola, sempre
                                        ben accetta, poiché ella le ajutava nei loro lavori di
                                        cucito, le rallegrava con le sue barzellette argute e
                                        pronte, e spesso rimaneva da loro a desinare e talvolta
                                        anche a dormire.</p>
            <p>Quella prima caduta era stata tenuta nascosta con interessata
                                        prudenza dai parenti del giovine, così che nulla di preciso
                                        n'era trapelato in paese. Anna aveva pianto segretamente la
                                        propria giovinezza sfiorita, l'avvenire spezzato, e aveva
                                        per qualche tempo sperato nel ravvedimento del giovine.
                                        Molte delle amiche, ignare o generose, le avevano conservato
                                        la loro amicizia, e fra queste Agata Ajala, allora da poco
                                        maritata.</p>
            <p>Dopo alcuni anni, però, Anna Veronica s'era imbattuta per
                                        disgrazia in un altro giovine, malato, malinconico, il quale
                                        era venuto ad abitare vicino a lei, in tre stanzette umili e
                                        ariose, con un terrazzino pieno di fiori. Costui l'aveva
                                        chiesta in moglie; ma Anna, onestamente, aveva voluto
                                        confessargli tutto; poi non aveva saputo, né forse potuto
                                        negargli quella stessa prova d'amore già concessa a un
                                        altro. Ma questa volta, dopo la disdetta e l'abbandono, era
                                        sopravvenuto lo scandalo, perché Anna s'era incinta del
                                        seduttore sentimentale, partito all'improvviso dal paese. Il
                                        bimbo, per fortuna, era morto appena nato; Anna, destituita
                                        da maestra, aveva per carità ottenuto una misera
                                        pensioncina, mercé la quale aveva potuto vivucchiare nella
                                        solitudine e nell'ignominia, in cui quel malinconico
                                        miserabile l'aveva gettata, e s'era rivolta a Dio per
                                        perdono.</p>
            <p>La signora Agata vedeva spesso in chiesa Anna Veronica, ma
                                        fingeva di non accorgersene; Anna intendeva e non se n'aveva
                                        per male: levava gli occhi in alto, e in essi e sulle labbra
                                        le ferveva più viva la preghiera, preghiera nutrita ormai
                                        d'amore per tutti, per gli amici e per i nemici, come se
                                        toccasse a lei dare prima esempio di perdono.</p>
            <p>Avvenuto lo scandalo di Marta, Anna Veronica aveva guardato con
                                        altri occhi la signora Agata, le domeniche, a messa. Sapeva
                                        che Marta era incinta; e un giorno, uscendo dalla chiesa,
                                        s'era accostata umilmente all'amica che pregava ancora e,
                                        deponendole in fretta un involtino in grembo, le aveva
                                        detto:</p>
            <p>- Questo per Marta.</p>
            <p>La signora Agata aveva voluto richiamarla; ma Anna s'era voltata
                                        appena a salutarla con la mano ed era scappata via.
                                        Nell'involtino la signora Agata aveva trovato alcune trine
                                        intrecciate all'uncinetto, tre bavaglini ricamati, due
                                        cuffiette. N'era rimasta intenerita fino alle lagrime.</p>
            <p>Delle molte amiche ch'ella contava, nessuna dopo lo scandalo era
                                        rimasta fedele; ma, ecco, in cambio, quest'antica amicizia
                                        ora si riannodava quasi furtivamente. Difatti, la domenica
                                        appresso, aveva riveduto Anna Veronica in chiesa, le si era
                                        seduta accanto e, dopo messa, avevano parlato a lungo,
                                        commovendosi ai ricordi della loro antica amicizia e alle
                                        vicende e ai tristissimi casi occorsi ad ambedue.</p>
            <p>E ora che Francesco Ajala se ne stava sempre rinchiuso, non
                                        poteva Anna Veronica venire di nascosto a tener compagnia,
                                        ad ajutare come un tempo l'amica nei suoi lavori di
                                        cucito?</p>
            <p>Poteva, sì. Ed ecco, Anna Veronica attraversava in punta di piedi
                                        la stanza attigua a quella del rinchiuso; si liberava del
                                        lungo scialle nero da penitente; e sorridendo a Marta e a
                                        Maria con due diversi sorrisi:</p>
            <p>- Eccomi qua, figliuole mie, - diceva sottovoce. - Che c'è da
                                        fare?</p>
            <p>Marta assisteva la sera a quel lavoro amoroso della madre e
                                        dell'amica; e spesso, fissando quelle fasce, quelle
                                        camicine, quei corpettini, quelle cuffiette nel canestro,
                                        gli occhi le s'infoscavano o le si riempivano di lagrime
                                        silenziose.</p>
            <p>Intanto Paolo a bassa voce si sforzava di fare intendere a Maria
                                        il congegno della concerìa: la macina ritta per schiacciare
                                        le bucce di mortella o di sommacco, le trosce per l'addobbo
                                        dei cuoj, il mortajo... - o le rifaceva la cronaca del
                                        paese. Si era sossopra per le imminenti elezioni politiche.
                                        Gregorio Alvignani aveva posato la candidatura. I Pentàgora
                                        spendevano un banco di denari per combatterlo. Manifesti,
                                        galoppini, comizii, giornaletti d'occasione... Lui, Paolo,
                                        non sapeva da qual parte tenere, come regolarsi; per non
                                        essere coi Pentàgora, non voleva parteggiare per
                                        l'avversario dell'Alvignani; a questo intanto non avrebbe
                                        mai dato il suo voto; per l'autorità che gli veniva dalla
                                        direzione della concerìa, in cui lavoravano più di sessanta
                                        operai, non gli pareva ben fatto appartarsi dalla lotta.</p>
            <p>La povera Maria fingeva di prestar ascolto, per non dargli
                                        dispiacere; e quel supplizio durava per lei una e due ore,
                                        spesso.</p>
            <p>- Vuoi scommettere, - le disse Marta sorridendo, una sera, prima
                                        d'andare a letto, - che Paolo è innamorato di te?</p>
            <p>- Marta! - esclamò Maria, arrossendo fin nel bianco degli occhi.
                                        - Come puoi pensare a codeste cose?</p>
            <p>Marta scoppiò in una stridula risata:</p>
            <p>- Che vuoi? Non lo sai? Sono una donna perduta, io!</p>
            <p>- Marta! oh Marta mia, per carità! - gemette Maria, nascondendosi
                                        il volto con le mani.</p>
            <p>Marta allora le afferrò le braccia, e, scotendola con violenza,
                                        le gridò, accesa d'ira:</p>
            <p>- Volete farmi impazzire con codesta tragedia che mi
                                        rappresentate attorno? L'avete giurato? Volete farmi andar
                                        via? Ditelo una buona volta! Me n'andrò, me ne vado subito
                                        via, ora stesso... Lasciami, lasciami...</p>
            <p>Si lanciò verso l'uscio, trattenuta da Maria. Accorse la
                                        madre.</p>
            <p>- Zitta, Marta, per carità! Piano... Sei pazza? Dove vuoi
                                        andare?</p>
            <p>- Giù! Per istrada, a gridar giustizia... Pazza, sì, pazza!</p>
            <p>- Non gridar così... Tuo padre ti sentirà!</p>
            <p>- Tanto meglio! Mi senta! Perché se ne sta lì rinchiuso? Non per
                                        nulla s'è chiuso al bujo: così, come un cieco, mi
                                        condanna... Non voglio, non voglio più stare con voi... Così
                                        sarete contenti e felici...</p>
            <p>Il pianto a un tratto la vinse; si dibatté fino a tarda notte in
                                        una tremenda convulsione di nervi, vegliata dalla madre e
                                        dalla sorella.</p>
         </div>
         <div type="chapter" n="1.6" xml:id="IT0020010006">
            <head>VI.</head>
            <p>Col capo abbandonato su la spalliera dell'ampia poltrona, le
                                        belle mani diafane su i bracciuoli, in un'atonìa
                                        invincibile, Marta ora si affisava a lungo su qualche mobile
                                        della camera; e le pareva che soltanto adesso le si
                                        chiarisse, ma stranamente, il significato dei singoli
                                        oggetti, e li esaminava, ne concepiva quasi l'esistenza
                                        astraendoli dalle relazioni tra essi e lei. Poi gli occhi le
                                        si fermavano di nuovo su la madre, su Maria, su Anna
                                        Veronica, che lavoravano in silenzio davanti a lei;
                                        abbassava le pàlpebre; traeva un lungo sospiro di
                                        stanchezza.</p>
            <p>Così passavano lentissimamente i giorni della triste attesa.</p>
            <p>Finalmente una mattina, poco prima di mezzogiorno, le
                                        sopravvennero le doglie.</p>
            <p>Gelata, con la fronte molle di sudore, si agitava per la camera,
                                        non trovava più luogo da schermire lo spasimo; e intanto
                                        guardava con terrore la vecchia levatrice e un'altra donna
                                        assistente che preparavano il letto. Un fremito di stizza la
                                        scoteva tutta a ogni sennato, placido consiglio ch'esse le
                                        rivolgevano.</p>
            <p>Nella stanzetta accanto, un giovane medico, alto, pallido,
                                        biondiccio, chiamato per consiglio della levatrice molto
                                        impensierita per lo stato della partoriente, di nascosto
                                        disponeva e apparecchiava con minuziosa cura, su un
                                        tavolino, fasce, compresse, fiaschi, tubi elastici,
                                        strumenti di strana foggia. E ogni volta, posando con
                                        studiata disposizione l'oggetto preparato, pareva dicesse:
                                        "E questo è fatto!". A quando a quando tendeva l'orecchio e
                                        sorrideva tra sé per qualche lamento della partoriente.</p>
            <p>- Mamma, muojo! - nicchiava Marta, agitando continuamente,
                                        regolarmente la testa da un lato all'altro. - Mamma, muojo!
                                        Ah, mamma! ah, mamma!</p>
            <p>E stringeva forte un braccio della madre che la sorreggeva
                                        guardandola con infinita pietà tra le lagrime che le
                                        rigavano il volto, dilaniata dai gemiti sordi o acuti, dal
                                        mugolìo continuo della figlia: lì, addossate tutt'e due a un
                                        angolo della camera, come se lì soltanto ella potesse
                                        soffrir meno.</p>
            <p>Maria s'era ritirata con Anna Veronica in una stanza lontana,
                                        prossima a quella del padre, e Anna a bassa voce procurava
                                        di calmar l'ansia e l'impazienza di lei.</p>
            <p>- Quando il bambinello verrà con la sua manina a battere a
                                        quell'uscio, chiamando NONNO! NONNO! con l'odore del latte
                                        nella vocina, ah, voglio vedere se non aprirà! Aprirà... E
                                        allora, figliuola mia, io non potrò più venire da voi, è
                                        vero; ma non importa! Io prego ogni sera il mio Gesù che vi
                                        faccia questa grazia.</p>
            <p>Improvvisamente, barcollando, urlando, con le braccia levate,
                                        furibonda dagli spasimi e dalla paura, irruppe in quella
                                        stanza Marta, discinta, scarmigliata, inseguita dalla madre
                                        e dalle donne assistenti. Maria, Anna Veronica si levarono
                                        spaventate e le corsero dietro anch'esse. Marta andò a
                                        urtare contro l'uscio del padre e, battendovi con la testa e
                                        con le mani, chiamava, supplicava:</p>
            <p>- Babbo! Apri, babbo! Non mi far morire così! Apri, babbo! Muojo,
                                        perdonami!</p>
            <p>Le donne, piangendo, gridando, cercavano di strapparla di là. Il
                                        medico la prese per le braccia.</p>
            <p>- Codeste sono pazzie, signora! Via, via: il babbo verrà; si
                                        lasci condurre...</p>
            <p>Le donne la circondarono, la tolsero quasi di peso, la
                                        trascinarono nella camera del travaglio.</p>
            <p>Quivi la adagiarono sfinita su i guanciali.</p>
            <p>Poco dopo, Maria, ch'era ritornata a origliare all'uscio del
                                        padre, entrò nella camera della sorella, con faccia
                                        stravolta, tutta tremante, a chiamare la madre; la condusse
                                        all'uscio del rinchiuso e, tendendo di nuovo l'orecchio, le
                                        disse:</p>
            <p>- Senti? senti? Mamma, senti?</p>
            <p>Veniva dalla stanza, attraverso l'uscio, un romor sordo,
                                        continuo, come un ruglio di cane aizzato.</p>
            <p>- Francesco! - chiamò forte la signora Ajala.</p>
            <p>- Babbo! - chiamò Maria, lì lì per piangere.</p>
            <p>Nessuna risposta. La madre afferrò con mano convulsa la gruccia
                                        dell'uscio e spinse e scosse: invano. Attese: il rantolo
                                        continuava, crescente come in un ringhio.</p>
            <p>- Francesco! - chiamò di nuovo.</p>
            <p>- Mamma! oh mamma! - fece Maria, presaga, torcendosi le mani.</p>
            <p>La signora Ajala diede allora una spallata all'uscio resistente;
                                        una seconda; alla terza l'uscio cedette.</p>
            <p>Nella camera al bujo giaceva Francesco Ajala, bocconi sul
                                        pavimento, con un braccio proteso, l'altro storto sotto il
                                        petto.</p>
            <p>Al grido acutissimo della madre e di Maria rispose dalla camera
                                        della partoriente come un ùlulo lungo, ferino. Accorse Anna
                                        Veronica, accorse il medico; si spalancarono le imposte; e
                                        il corpo inerte, fulminato di Francesco Ajala fu deposto con
                                        inutile cautela sul letto e messo quasi a sedere, sorretto
                                        da guanciali.</p>
            <p>- Non gridino, per carità, non gridino! - scongiurò il medico. -
                                        O ne perderanno due!</p>
            <p>- Dunque è perduto? - gridò la signora Ajala.</p>
            <p>Il medico fece un gesto disperato, e prima di accorrere alla
                                        camera della partoriente ordinò alla serva di recarsi per un
                                        altro medico, subito, alla prossima farmacia.</p>
            <p>Maria, piangendo, asciugava con un fazzoletto su la faccia
                                        congestionata del padre il sangue che gli usciva da una
                                        lieve ferita alla fronte. Ah se questo solo fosse stato il
                                        male! Pure ella metteva tutta l'attenzione, tutto il suo
                                        amore, nell'arrestare quelle poche gocce di sangue, come se
                                        da questo soltanto dipendesse la salvezza del padre. La
                                        madre pareva impazzita: voleva a ogni costo che il marito
                                        parlasse, e l'abbracciava e gli stringeva le mani diacce,
                                        già morte. Francesco Ajala, terreo in volto, continuava a
                                        rantolare sordamente, con la bocca spalancata e gli occhi
                                        chiusi.</p>
            <p>Accorse l'altro medico, ch'era un omacciotto calvo, bircio d'un
                                        occhio.</p>
            <p>- Largo! che c'è? Mi lascino vedere... Eh! - fece, con voce
                                        oppressa da intasamento nasale, percotendosi le anche. -
                                        Povero signor Francesco! Ghiaccio, ghiaccio... Qui, alla
                                        farmacia dirimpetto, carte senapate, una vescica... Chi va?
                                        chi corre? Si levino d'attorno al letto... aria! aria!
                                        Povero signor Francesco...</p>
            <p>Giunse attraverso gli usci chiusi un grido prolungato, quasi di
                                        rabbia furibonda. Il medico si volse di scatto; tutti per un
                                        attimo si distrassero e attesero.</p>
            <p>- Povera figlia mia! - poté finalmente gemere la signora Agata,
                                        rompendo in singhiozzi.</p>
            <p>Allora le altre donne piansero e gridarono insieme. Il medico si
                                        guardò intorno smarrito, sbalordito, si grattò con un dito
                                        il cranio, poi sedette e si mise a far rincorrere i due
                                        pollici delle mani intrecciate sul ventre.</p>
            <p>Una lagrima solcò lentamente il volto del moribondo e si arrestò
                                        ai folti baffi grigi.</p>
            <p>Ogni rimedio fu vano.</p>
            <p>L'agonia durò fino a sera. Solo quel rantolo continuo, monotono,
                                        attestava un ultimo resto di vita in quel corpo gigantesco,
                                        ripiegato quasi a sedere sul letto.</p>
            <p>Sul tardi, la signora Agata pensò a Marta, e si recò alla camera
                                        di lei. Fu colpita, nell'aprir l'uscio, dall'odore
                                        dell'ammoniaca e dell'aceto. Il parto era dunque
                                        avvenuto?</p>
            <p>Marta giaceva immobile, cerea su i guanciali, e pareva esanime.
                                        La donna assistente reggeva, china su la puerpera, una
                                        compressa, e il medico, pallidissimo, sbracciato, buttava
                                        fiocchi di ovatta insanguinata in un catino per terra.</p>
            <p>- Di là, - diss'egli alla madre, accennando l'uscio della stanza
                                        attigua.</p>
            <p>La signora Agata, in silenzio, prima d'entrare nell'altra stanza
                                        come un automa, guardò la figlia.</p>
            <p>- Morto... - bisbigliò questa, come a se stessa, con voce vuota
                                        d'espressione, quasi non le fosse venuta da più lontano che
                                        dalle labbra.</p>
            <p>La levatrice mostrò di là alla madre, un mostricciattolo quasi
                                        informe, tra la bambagia, livido, odorante di musco.</p>
            <p>- Morto...</p>
            <p>Dalla via sottostante giunse il suono stridulo d'un campanello e
                                        un coro nasale, quasi infantile, di donne in frettolosa
                                        processione:</p>
            <p>OGGI E SEMPRE SIA LODATO</p>
            <p>NOSTRO DIO SAGRAMENTATO...</p>
            <p>Il Viatico! - disse la vecchia levatrice, inginocchiandosi, col
                                        morticino tra le braccia, in mezzo alla stanza.</p>
            <p>La signora Agata uscì in fretta, accorse alla sala d'ingresso,
                                        mentre già entrava il prete parato, con la pisside in mano,
                                        e un uomo che gli veniva dietro, con gli occhi quasi
                                        spiritati di paura, chiudeva il baldacchino. Il sagrestano
                                        con un tabernacoletto tra le braccia seguì il prete nella
                                        camera del moribondo. Le donne e i fanciulli che
                                        accompagnavano il Viatico s'inginocchiarono nella saletta,
                                        parlottando tra loro.</p>
            <p>Francesco Ajala non intese, non comprese nulla; ricevette
                                        soltanto l'estrema unzione e, presente ancora il prete,
                                        spirò.</p>
            <p>Appena giù per la strada, il suono stridulo del campanello e il
                                        rosario delle donne si confusero con le grida clamorose e
                                        gli applausi d'una folla di schiamazzatori, i quali, con una
                                        bandiera in testa, esaltavano la proclamazione di Gregorio
                                        Alvignani a deputato.</p>
         </div>
         <div type="chapter" n="1.7" xml:id="IT0020010007">
            <head>VII.</head>
            <p>Dopo il parto, Marta stette circa tre mesi tra la vita e la
                                        morte.</p>
            <p>Provvidenza divina, questa malattia, diceva Anna Veronica. Sì,
                                        perché, altrimenti, le due povere superstiti, la vedova e
                                        l'orfana, sarebbero certo impazzite. Invece, nella lotta
                                        disperata contro quel male che sembrava invincibile, le loro
                                        labbra, che pareva non avessero dovuto mai più sorridere,
                                        sorrisero due mesi appena dopo la morte quasi violenta del
                                        capo di casa, ai primi accenni della convalescenza di
                                        Marta.</p>
            <p>Instancabile, Anna Veronica, dopo tante veglie, recava adesso
                                        ogni mattina alla convalescente piccole immagini odorose di
                                        santi, contornate di carta trapunta, punteggiate d'oro, con
                                        nimbi d'oro.</p>
            <p>- Qua, - diceva, - dentro la busta, sotto il guanciale: ti
                                        guariranno: sono benedette.</p>
            <p>E mostrandole i due santi patroni del paese, San Cosimo e San
                                        Damiano, con le tuniche fino ai piedi, la corona in capo e
                                        le palme del martirio in mano; i due santi miracolosi, di
                                        cui presto sarebbe ricorsa la festa popolare, e ai quali
                                        ella aveva promesso un'offerta per la guarigione di
                                        Marta:</p>
            <p>- Questi, - soggiungeva, - valgono più del tuo medico spelato,
                                        con un occhio a Cristo e l'altro a San Giovanni.</p>
            <p>E contraffaceva il medico e la voce di lui oppressa dal perenne
                                        intasamento nasale: - "SOFFRO DI LITIASI, SIGNORA MIA!" -
                                        CHE SAREBBE? - "MAL DI PIETRA, SIGNORA MIA, MAL DI
                                        PIETRA!".</p>
            <p>Marta sorrideva dal letto pallidamente, seguendo con gli occhi i
                                        versi di Anna Veronica, e anche Maria e la madre
                                        sorridevano.</p>
            <p>La sera, prima di tornarsene a casa, Anna recitava il rosario con
                                        la signora Agata e con Maria, nella camera di Marta.</p>
            <p>La malata ascoltava il borbottìo della preghiera nella camera
                                        debolmente rischiarata da un lume guarnito d'una ventola di
                                        mantino verde; guardava le tre donne inginocchiate, curve
                                        sulle seggiole, e spesso, alla litanìa, rispondeva anche lei
                                        alle invocazioni di Anna Veronica:</p>
            <p>- ORA PRO NOBIS.</p>
            <p>Quel senso di serenità, fresca, dolce e lieve, che suol dare la
                                        convalescenza, le si turbava al sopravvenire della sera. Le
                                        pareva che quel lume riparato dal mantino verde fosse poco,
                                        troppo poco contro l'ombra che invadeva la casa; e
                                        un'ambascia cupa, un'oscura costernazione, un'impressione di
                                        vuoto, di sgomento sentiva venirsi dalle altre stanze, in
                                        cui spingeva trepidante, dal letto, il pensiero: subito ne
                                        lo ritraeva, affisando di nuovo gli occhi al lume, per
                                        sentirne il conforto familiare. In quell'ombra, in quel bujo
                                        delle altre stanze, il padre era scomparso. Di là egli,
                                        ormai, non c'era più. Nessuno più, di là... L'ombra. Il
                                        bujo. Che incubo, è vero, era egli stato per lei! Ma a qual
                                        prezzo, ora, se n'era liberata... La cupa ambascia, l'oscura
                                        costernazione, il senso di vuoto, di sgomento, non le
                                        venivano piuttosto dal pensiero di lui?</p>
            <p>- ORA PRO NOBIS.</p>
            <p>Spesso si addormentava con la preghiera su le labbra. La madre le
                                        giaceva a fianco, su lo stesso letto; ma stentava tanto,
                                        ogni sera, a prender sonno, non solo per il ricordo vivo e
                                        straziante del marito, ma anche per la preoccupazione
                                        assidua in cui la teneva il nipote, Paolo Sistri, a cui era
                                        affidata ormai l'esistenza della famiglia.</p>
            <p>Paolo, dopo la disgrazia, non veniva più, puntualmente, ogni
                                        sera. Bisognava che la zia mandasse a chiamarlo due e tre
                                        volte per aver notizie della concerìa; e, quando finalmente
                                        si risolveva a venire, appariva più abbattuto e sbalordito
                                        di prima.</p>
            <p>Una sera le si presentò con la testa fasciata.</p>
            <p>- Oh Dio, Paolo, che t'è accaduto?</p>
            <p>Niente. In una stanza della concerìa, al bujo, qualcuno (e forse
                                        a bella posta!) s'era dimenticato di richiudere la... come
                                        si chiama? sì... la... la caditoja, ecco, su l'assito, ed
                                        egli, passando, patapùmfete! giù: aveva ruzzolato la... la
                                        come si chiama di legno... la scala della cateratta, già!
                                        Per miracolo non era morto. Ma tutto bene, benone, alla
                                        concerìa. Forse però, ecco... sarebbe stato meglio tentare
                                        adesso una certa concia alla francese.. - quella tal maniera
                                        di concia per la quale... ecco, già! si adopera in polvere
                                        la... come si chiama... la scorza di leccio, di sughero e di
                                        cerro; mentre, alla maniera nostrana, con la vallonèa spenta
                                        nell'acqua di mortella...</p>
            <p>- Per carità, Paolo! - lo interrompeva la zia, a mani giunte. -
                                        Non facciamo novità! Andava tanto bene la concia all'uso
                                        nostro finché ci badò la buon'anima.</p>
            <p>- Gesù! che c'entra? - le rispondeva Paolo, saccente, ora che lo
                                        zio non c'era più. - E` un'altra cosa! Perché... vede com'è?
                                        Si piglia... prima che si pigliava? l'acqua cotta. Oh, e ora
                                        si piglia l'acqua pura..., aspetti! con la polvere di
                                        leccio, oppure...</p>
            <p>E seguitava per un pezzo, imbrogliandosi, rifacendosi daccapo, a
                                        spiegare alla zia quella benedetta concia in rammorto, alla
                                        francese.</p>
            <p>- Mi sono spiegato?</p>
            <p>- No, caro. Ma forse non comprendo io. Mi raccomando:
                                        attenzione!</p>
            <p>- Lasci fare a me.</p>
            <p>E veramente per lui non mancava. Notte e giorno, in continua
                                        briga: di giorno, ora qua, ai calcinaj, per sorvegliare la
                                        bolleratura; ora là, alle trosce, pei bagni; poi, ai
                                        cavalletti, per la pelatura e la scarnatura delle pelli, e
                                        così via: di notte, lì, su i libri di cassa, a far conti.
                                        Sentiva su le quattro cantare i galli... Che ne sapeva sua
                                        zia? I galli, parola d'onore, alle quattro... E lui ancora
                                        in piedi! L'inchiostro del calamajo non rispettava nessuna
                                        delle sue dieci dita, e n'aveva pur cenciate sul naso e
                                        sulla fronte.</p>
            <p>- La vorrei qua, a vedere! - sbuffava, in maniche di camicia, col
                                        capo rovesciato sulla spalliera del seggiolone come se
                                        volesse trovar le cifre del conto tra i ragnateli del
                                        soffitto, a cui, distraendosi, voleva far giungere il fumo,
                                        che tirava a gran boccate dalla pipa: - FFFFF.</p>
            <p>Per la strada, intanto, nel vasto edificio, silenzio di tomba. Su
                                        la parete nuda, ingiallita, la candela verberava il lume
                                        tremolante a ogni sbuffo di Paolo, la cui ombra si
                                        protendeva enorme e mostruosa sul pavimento.</p>
            <p>- Puah! Alla faccia di... - e nominava un creditore,
                                        scaraventando uno sputo contro la parete.</p>
            <p>Un ragno gli passava sotto gli occhi, zitto zitto, come impaurito
                                        dal lume, traballando leggermente su le otto lunghe
                                        esilissime gambe. Paolo aveva ribrezzo di questi animaletti,
                                        come le donne dei topi. Subito scattava in piedi, si levava
                                        una pantofola, e pàffete! - schiacciava con la suola il
                                        ragno; poi, col volto atteggiato di schifo, stava un po' a
                                        mirar la vittima così appiccicata alla parete.</p>
            <p>Dopo la morte dello zio, aveva piantato tenda definitivamente
                                        alla concerìa. Vi mangiava e vi dormiva; e in quella
                                        stanzaccia intanfata non permetteva che entrasse mai
                                        nessuno. Lui si apparecchiava da mangiare, lui il letto:
                                        tutto lui; ma glien'andasse mai una bene! Cercava le posate?
                                        - la carne gli s'abbruciava sul fuoco. Voleva bere? -
                                        trovava scandelle a galla sul vino. Chi aveva versato olio
                                        nel suo bicchiere?</p>
            <p>- Puah! Mannaggia...</p>
            <p>E restava con la lingua fuori e il volto atteggiato di
                                        schifo.</p>
            <p>Ma era niente, questo. Quel che gli toccava combattere con un
                                        nugolo di corvi piombati sulla concerìa dopo la morte dello
                                        zio! Difendeva con feroce zelo gl'interessi della povera
                                        vedova, il cortile della concerìa rimbombava delle sue liti
                                        rumorose, violente; ma alla fine doveva cedere e pagare e
                                        pagare. Intanto la vendita scemava di giorno in giorno;
                                        crescevano i debiti e i reclami; i mercanti di cuojame
                                        disdicevano gl'impegni o rimandavano la merce e si
                                        rivolgevano altrove. La zia, ignara, gli domandava ogni mese
                                        per l'andamento di casa quella somma che era solita di
                                        prendere per l'addietro, come se gli affari andassero bene
                                        allo stesso modo; e lui, che non si sentiva il coraggio di
                                        esporle il miserando stato delle cose, s'adoperava in tutti
                                        i modi perché, ogni mese, non mancasse almeno il denaro per
                                        lei.</p>
            <p>Marta finalmente s'era levata di letto, e già moveva i primi
                                        passi, sorretta dalla madre e da Maria: dalla poltrona a piè
                                        del letto fino allo specchio dell'armadio.</p>
            <p>- Come sono, mio Dio!</p>
            <p>Levava un braccio dal collo di Maria e si ravviava con la bianca
                                        mano tremolante i capelli dalla fronte, lievemente, e
                                        sorrideva guardandosi negli occhi, quasi con smarrita pietà
                                        per le sue povere labbra arse dal cociore di tante febbri.
                                        Poi andava a sedere nel seggiolone di cuojo presso la
                                        finestra. Veniva Anna Veronica e le parlava con la sua
                                        naturale dolcezza dei vespri di maggio consacrati alla
                                        Madonna: - La chiesa fresca, tutta fragrante di rose; poi la
                                        benedizione, e infine le canzonette sacre cantate al suono
                                        dell'organo: gli ultimi raggi d'oro del sole entravano in
                                        chiesa per i larghi finestroni aperti in alto, e anche
                                        qualche rondine entrava e svolava di qua, di là, smarrita,
                                        mentre fuori garrivano le altre com'ebbre, inseguendosi.</p>
            <p>Marta ascoltava con l'anima quasi alienata dai sensi.</p>
            <p>- Ti ci condurremo noi, andremo tutt'e quattro insieme, prima che
                                        finisca il mese. Oh starai bene, non dubitare.</p>
            <p>Ma ella diceva di no, che non le sarebbe stato possibile.</p>
            <p>- Sì, la chiesa, a due passi; ma se ancora non mi reggo...</p>
            <p>La terza domenica di maggio, dopo la funzione sacra, Anna
                                        accorse, esultante, dalla chiesa.</p>
            <p>- A te, a te, Marta! uscita in sorte a te!</p>
            <p>- Che cosa? - domandò Marta, guardando quasi sgomenta dal
                                        seggiolone.</p>
            <p>- La Madonna! La Madonna: a te! Senti? Te la portano cantando le
                                        Figlie di Maria. Senti il tamburo? La Madonna ti viene in
                                        casa!</p>
            <p>Nelle domeniche di maggio, in chiesa, dopo la predica e la
                                        benedizione, si faceva tra i divoti il sorteggio d'una
                                        Madonnina di cera custodita in una campana di cristallo.</p>
            <p>- E come? come mai? - diceva Marta, tutta confusa, sentendo
                                        appressare vieppiù alla casa il coro delle divote e il rullo
                                        del tamburo.</p>
            <p>- Io, tutte le domeniche, ho preso un numero per te. Oggi il
                                        cuore me lo diceva: uscirà in sorte a Marta! E così è stato.
                                        Ho gettato un grido di contentezza così forte nella chiesa,
                                        che tutti si sono voltati. Ecco la Madonna che viene a
                                        visitarvi... Eccola, eccola, Vergine santa!</p>
            <p>Entrò nella stanza una commissione di fanciulle che avevano tutte
                                        sul seno una medaglina pendente da un nastro azzurro; entrò
                                        il sagrestano della chiesa con la Madonna di cera entro la
                                        campana di cristallo che tra le grosse mani scabre e nere
                                        pareva anche più fragile. Per la scala rullava
                                        fragorosamente il tamburo.</p>
            <p>Quelle fanciulle erano abituate a sorridere tutte a un modo,
                                        guardando e udendo le espressioni di giubilo con cui i
                                        divoti accoglievano la Madonnina: vedendo ora Marta rimanere
                                        seduta, pallida, stordita dalla commozione troppo forte per
                                        le sue deboli forze, rimasero dapprima un po' sconcertate,
                                        poi le si appressarono e presero a parlarle, ripetendo
                                        ognuna le parole dell'altra: - Adesso sarebbe guarita,
                                        certo... La Madonna... La visita della Madonna... Via
                                        medici, medicamenti...</p>
            <p>Il rullo del tamburo era intanto cessato: la signora Ajala aveva
                                        regalato qualche soldo al tamburino, altri ne regalò al
                                        sagrestano, e poco dopo la casa fu sgombra.</p>
            <p>Marta non si saziava d'ammirare la Madonnina su le sue ginocchia,
                                        reggendola con le mani ceree su la campana.</p>
            <p>- Com'è bella! com'è bella! Oh Maria!</p>
            <p>E veramente, prima che finisse il mese, poté recarsi in chiesa a
                                        ringraziare la Madonna, in compagnia d'Anna Veronica, della
                                        madre e della sorella.</p>
         </div>
         <div type="chapter" n="1.8" xml:id="IT0020010008">
            <head>VIII.</head>
            <p>"Mio buon Gesù, voglio riconciliarmi con Voi, confessando al
                                        Vostro ministro tutti i peccati coi quali V'ho offeso.
                                        Grande miseria è la mia, se tanto facile m'è dimenticarmi di
                                        Voi. Ingrata, non so vivere senz'offender Voi, Padre mio e
                                        mio amabile Salvatore. E ora che mi sento colpevole, mi
                                        accuso, mi pento, imploro misericordia da Voi. Piangi, mio
                                        cuore, che hai offeso Dio, il quale tanto ha sofferto pe'
                                        tuoi peccati. Ricevete, o Signore, questa mia confessione;
                                        gradite, avvalorate con la grazia Vostra il mio atto di
                                        contrizione e il proponimento del cuor mio, che mi fa
                                        ripetere con Santa Caterina da Genova: - Amor mio, non più
                                        mondo, non più peccati; ma amore, fedeltà, obbedienza ai
                                        Tuoi santi comandamenti. - In nome del Padre, del Figliuolo,
                                        e dello Spirito Santo. Così sia".</p>
            <p>Segnatasi e chiuso il libro delle preghiere, Marta rivolse uno
                                        sguardo angoscioso al confessionale, davanti al quale,
                                        dall'altra parte, stava inginocchiata una vecchia penitente
                                        venuta prima di lei. Da quest'altra parte, il legno del
                                        confessionale, tutto a forellini, levigato e giallognolo,
                                        serbava l'impronta opaca di tante fronti di peccatori. Marta
                                        lo notò con un certo ribrezzo, e si tirò ancora di più sul
                                        capo il lungo scialle nero, fin quasi a nascondersi il
                                        volto. Era pallidissima, e tremava.</p>
            <p>La chiesa, deserta, aveva un silenzio misterioso, assorbente,
                                        nella cruda immobile frescura insaporata d'incenso. La
                                        solenne vacuità dell'interno sacro, quasi sospeso agl'immani
                                        pilastri, alle ampie arcate, dava all'anima, in quella
                                        penombra, un senso d'oppressione. Tutta la navata di centro
                                        era occupata da due ali di seggiole impagliate, disposte in
                                        lunghe file sul pavimento polveroso, ineguale per le antiche
                                        pietre tombali, logore.</p>
            <p>Marta stava inginocchiata su una di queste pietre, e aspettava
                                        che quella vecchia penitente le cedesse il posto nel
                                        confessionale.</p>
            <p>Quanti peccati, quella vecchia! Ma suoi o della miseria? e quali
                                        mai? Il vecchio confessore li ascoltava attraverso i
                                        forellini del legno, con volto impassibile.</p>
            <p>Ma chinò gli occhi e, per distrarsi, cercò di decifrare
                                        l'iscrizione funeraria in parte svanita sulla pietra dalla
                                        logora effigie. Lì sotto, uno scheletro... Che importava più
                                        il nome? Ma come e quanto più raccolto, più sicuro, più
                                        protetto, nella pace solenne d'una chiesa, appariva il
                                        riposo della morte!</p>
            <p>Le due ali di seggiole s'allungavano fino alle colonne che
                                        reggevano sul nàrtice la cantorìa. Dietro queste colonne
                                        erano due lunghe panche, su una delle quali Marta, entrando,
                                        aveva veduto un vecchio contadino con le braccia incrociate
                                        sul petto, rapito nella preghiera, con gli occhi risecchi
                                        dagli anni, infossati. Oh quelle mani scabre, terrose, quel
                                        collo dalla floscia giogaja divisa da un solco nero, dal
                                        mento giù giù fin sotto la gola, e quelle tempie
                                        schiacciate, quella fronte increspata sotto l'ispida
                                        canizie! Di tratto in tratto il vecchietto tossiva, e quei
                                        colpi di tosse rimbombavano cupamente nel silenzio della
                                        chiesa deserta.</p>
            <p>Dai finestroni in alto entrava a colpire a fasci i grandi
                                        affreschi della vòlta l'ardente pallore in cui il giorno
                                        moriva tra uno sbaldore assordante di rondini.</p>
            <p>Marta era venuta in chiesa per consiglio di Anna Veronica. Ma
                                        cominciava già, in quella lunga attesa, ad avere di se
                                        stessa, inginocchiata lì come una mendicante, una
                                        penosissima impressione. Intendeva in Anna tutta
                                        quell'umiltà, fonte per lei di tanta serena dolcezza; Anna
                                        era veramente caduta; aveva perciò cercato e trovato nella
                                        fede un conforto, nella chiesa un rifugio. Ma lei? Aveva la
                                        coscienza sicura, lei, che non sarebbe mai venuta meno ai
                                        suoi doveri di moglie, non perché stimasse degno di tale
                                        rispetto il marito, ma perché non degno di lei stimava il
                                        tradirlo, e che mai nessuna lusinga sarebbe valsa a
                                        strapparle una anche minima concessione. La gente, ora,
                                        vedendola lì in chiesa, umile e prostrata, non avrebbe
                                        supposto ch'ella avesse accettato come giusta la punizione e
                                        che s'inginocchiasse davanti a Dio a mendicare conforto e
                                        rifugio, perché non si riconosceva più il diritto di levarsi
                                        in piedi e a fronte alta davanti agli uomini? Non per
                                        questi, è vero, non per la punizione immeritata, non per la
                                        sciagura del padre, di cui lei non voleva riconoscersi
                                        cagione, si era lasciata indurre da Anna a venire in chiesa
                                        per confessarsi; ma per sé, per aver lume e pace da Dio. Che
                                        avrebbe detto però, tra poco, a quel vecchio confessore? Di
                                        che doveva pentirsi? Che aveva fatto, qual peccato commesso
                                        da meritare tutti quei castighi, quelle pene, e l'infamia,
                                        la sciagura del padre e del figliuolo, il perpetuo lutto in
                                        casa, e forse la miseria, domani? Accusarsi? pentirsi? Se
                                        male aveva fatto, senza volerlo, per inesperienza, non lo
                                        aveva scontato a dismisura? Certo quel sacerdote le avrebbe
                                        consigliato d'accettare con amore e con rassegnazione il
                                        castigo mandato da Dio. Ma da Dio, proprio? Se Dio era
                                        giusto, se Dio vedeva nei cuori... Gli uomini, piuttosto...
                                        Strumenti di Dio? Ma ricevono da Dio forse la misura del
                                        castigo? Eccedono, o per bassezza di spirito o per
                                        aberrazione d'onestà... Accettare umilmente la condanna,
                                        senza ragionarla, e perdonare? Avrebbe potuto perdonare? No!
                                        No!</p>
            <p>E Marta levò il capo e guardò la chiesa, come se a un tratto vi
                                        si trovasse smarrita. Quel silenzio, quella pace solenne,
                                        l'altezza di quella vòlta, e là quel confessionale piccolo,
                                        e quella vecchia prostrata e quel confessore immobile,
                                        impassibile, tutto le si allontanò improvvisamente dallo
                                        spirito rivoltato, come un sogno vano in cui ella, nel
                                        torpore della coscienza, fosse penetrata e che ora,
                                        risentendo la cruda e dolorosa sua realtà, vedesse
                                        dileguare.</p>
            <p>Si alzò, ancora perplessa; sentì mancarsi le gambe, ebbe come una
                                        vertigine, si portò una mano agli occhi, e con l'altra si
                                        sorresse a una seggiola; poi attraversò quasi vacillante la
                                        chiesa. Su la panca, sotto la cantorìa, vide ancora il
                                        vecchietto, nella stessa positura, con le braccia incrociate
                                        sul petto, assorto nella preghiera, estatico.</p>
            <p>Fino a casa si portò nell'anima l'immagine di lui.</p>
            <p>Quella fede ci voleva! Ma non poteva averla lei. Lei non poteva
                                        perdonare. Dentro il cranio, il cervello le si era ormai
                                        ridotto come una spugna arida, da cui non poteva più
                                        spremere un pensiero che la confortasse, che le désse un
                                        momento di requie.</p>
            <p>Era fantastica, forse, questa sensazione; ma le cagionava intanto
                                        un'angoscia vera, che invano cercava sfogo nelle lagrime.
                                        Quante, Dio, quante ne aveva versate! Ora, ecco, neanche di
                                        piangere le riusciva più. Sempre quel nodo, sempre,
                                        irritante, opprimente, alla gola. Vedeva addensarsi,
                                        concretarsi intorno a lei una sorte iniqua, ch'era ombra
                                        prima, vana ombra, nebbia che con un soffio si sarebbe
                                        potuta disperdere: diventava macigno e la schiacciava,
                                        schiacciava la casa, tutto; e lei non poteva più far nulla
                                        contro di essa. Il fatto. C'era un FATTO. Qualcosa ch'ella
                                        non poteva più rimuovere; enorme per tutti, per lei stessa
                                        enorme, che pur lo sentiva nella propria coscienza
                                        inconsistente, ombra, nebbia, divenuta macigno: e il padre
                                        che avrebbe potuto scrollarlo con fiero disprezzo, se n'era
                                        lasciato invece schiacciare per il primo. Era forse
                                        un'altra, lei, dopo quel FATTO? Era la stessa, si sentiva la
                                        stessa; tanto che non le pareva vero, spesso, che la
                                        sciagura fosse avvenuta. Ma s'impietriva anche lei, ora,
                                        cominciava a non poter sentire più nulla: non cordoglio per
                                        la morte del padre, non pietà per la madre né per la
                                        sorella, né amicizia per Anna Veronica: nulla, nulla!</p>
            <p>Tornare in chiesa? E perché? Pregava, e la preghiera era
                                        solamente un vano agitarsi delle labbra; il senso delle
                                        parole le sfuggiva. Spesso, durante la messa, si sorprendeva
                                        intenta a guardare i piedi del sacerdote su la predella
                                        dell'altare, le brusche d'oro della pianeta, i merletti del
                                        messale; poi, all'elevazione, destata dal rumorìo delle
                                        seggiole smosse, dallo scampanellìo argentino, si alzava
                                        anche lei e s'inginocchiava, guardando stupita certe vicine
                                        che si davano pugni rintronanti sul petto, piangendo lagrime
                                        vere. Perché?</p>
            <p>Per sottrarsi al vaneggiamento in cui ogni suo pensiero, ogni
                                        sentimento naufragava, provò se le riusciva di rimettersi
                                        allo studio, o almeno a leggere. Riaprì i vecchi libri
                                        abbandonati, e n'ebbe un'indicibile tenerezza. Le memorie
                                        più dolci rivissero e quasi le palpitarono sotto gli occhi:
                                        rivide la scuola, le varie classi, le panche, la cattedra:
                                        ecco, a uno a uno, tutti i professori che si susseguivano
                                        nel giro delle lezioni, e poi il giardino della ricreazione,
                                        il chiasso, le risa, le passeggiate a braccetto per i
                                        vialetti tra le compagne più care: poi il suono della
                                        campana, e la classe di nuovo; il direttore, la
                                        direttrice... le gare... i castighi... Sul tavolino le stava
                                        aperto sotto gli occhi un libro, un trattato di geografia;
                                        sfogliò alcune pagine: sul margine di una, un segno, e
                                        queste parole scritte di sua mano:</p>
            <p>"MITA, DOMANI PARTIREMO PER PEKINO!". Mita Lumìa... Che abisso
                                        ora tra lei e quella compagna di collegio!</p>
            <p>Come mai in certe anime non sorgeva alcuna aspirazione a levarsi
                                        un po' sopra gli altri, foss'anche in una minima cosa?</p>
            <p>Questo, sù per giù, Marta aveva notato in tutte le sue compagne
                                        di scuola, questo notava in sua sorella, nella buona Maria.
                                        Suo marito era poi proprio dell'armento, e lieto e pago di
                                        appartenervi. Oh se ella avesse seguitato gli studii! A
                                        quest'ora!</p>
            <p>Si ricordò di tutte le lodi che i professori le avevano fatto, e
                                        anche... sì, anche delle lodi che UN ALTRO le aveva fatte:
                                        l'Alvignani, per le risposte alle sue lettere. Che gli aveva
                                        risposto? Aveva discusso con lui delle condizioni della
                                        donna nella società... "Ella sa accomodare i sensi
                                        acutissimi" le aveva scritto in una delle sue lettere
                                        l'Alvignani, "i sensi acutissimi all'osservazione della
                                        realtà." L'aveva fatta ridere tanto questa lode. E
                                        quell'ACCOMODARE i sensi! Forse era detto bene... perché,
                                        cultissimo, l'Alvignani... ma scriveva, secondo lei, troppo
                                        dipinto; mentre, quando parlava... Oh, a Roma, lei, se non
                                        l'avessero così incatenata... A Roma, moglie di Gregorio
                                        Alvignani, in altro ambiente, largo, pieno di luce
                                        intellettuale... lontano, lontano da tutto quel fango...</p>
            <p>Chinava il capo su i libri, animata improvvisamente dall'antico
                                        fervore, quasi per un bisogno irresistibile di rinutrire
                                        comunque un'aspirazione che pur non resisteva al minimo urto
                                        della realtà; al cigolare dell'uscio, quand'ella doveva
                                        recarsi nelle altre stanze, ove erano la madre e la sorella
                                        vestite di nero.</p>
            <p>Di ciò che avvenisse in famiglia, non sapeva nulla. Aveva notato
                                        soltanto che la madre e Maria la guardavano, come se
                                        volessero nasconderle qualcosa: una impressione, un
                                        sentimento. Non erano forse contente che ella se ne stésse
                                        quasi tutto il giorno appartata? La scusavano? la
                                        compativano? La madre aveva spesso gli occhi rossi di
                                        pianto; Maria s'assottigliava sempre più, spighiva, aveva
                                        preso un'aria sbalordita, una gramezza che affliggeva. Per
                                        farle piacere, le domandava:</p>
            <p>- Andiamo in chiesa, Maria?</p>
            <p>Questa domanda per la sorella significava:</p>
            <p>"Andiamo a pregare per il babbo?" E rispondeva sempre di sì; e
                                        andavano.</p>
            <p>Un pomeriggio, uscendo dalla chiesa, furono prese d'assalto da un
                                        ragazzetto quasi tutto ignudo, con la camicina soltanto,
                                        sudicia, che gli cadeva a sbrendoli su le gambette magre,
                                        terrose; il visetto, giallo e sporco. Con una manina egli
                                        afferrò lo scialle di Marta e non volle più lasciarlo,
                                        pregando che gli facessero la carità: era figlio di un
                                        muratore caduto dalla fabbrica.</p>
            <p>- E` vero, - confermò Maria. - Jeri, da un'impalcatura. S'è rotto
                                        un braccio e una gamba.</p>
            <p>- Vieni, vieni con me, povero piccino! - disse allora Marta,
                                        avviandosi.</p>
            <p>- No, Marta... fece Maria, guardando pietosamente la sorella; ma
                                        subito abbassò gli occhi, come pentita, contrariata.</p>
            <p>- Perché? - le domandò Marta.</p>
            <p>- Nulla, nulla... andiamo... - rispose frettolosamente Maria.</p>
            <p>Giunte a casa, Marta domandò alla madre qualche soldo per quel
                                        ragazzo.</p>
            <p>- Oh figlia mia! Non ne abbiamo più neanche per noi...</p>
            <p>- Come!</p>
            <p>- Sì, sì... seguitò tra le lagrime la madre. - Paolo è scomparso
                                        da due giorni; non si sa dove sia... La concerìa chiusa; vi
                                        hanno apposto i suggelli... E` la nostra rovina! State qua,
                                        figliuole mie. Diglielo tu, Maria. Io debbo recarmi subito
                                        dall'avvocato.</p>
         </div>
         <div type="chapter" n="1.9" xml:id="IT0020010009">
            <head>IX.</head>
            <p>Prima dell'alba del giorno appresso furono destate di soprassalto
                                        da uno strepito indiavolato giù per la strada: urli, grida
                                        scomposte che andavano al cielo, fischi spaventevoli di
                                        bùccine marine.</p>
            <p>- I PESCATORI... - disse Maria, quasi tra sé, in un sospiro, nel
                                        bujo della camera.</p>
            <p>Eh sì: quello era il giorno della festa dei santi Patroni del
                                        paese. Chi ci aveva pensato?</p>
            <p>Come ogni anno, sù dalla borgata marina venivano in tumulto, su
                                        lo spuntar del giorno, i così detti pescatori: quasi tutta
                                        la gente che abitava in riva al mare, non dedita alla pesca
                                        soltanto. A loro, a gli abitanti della borgata, era serbato
                                        per antica abitudine l'onore di portare in trionfo per le
                                        vie della città il fèrcolo de' due santi Patroni, che
                                        appunto nel mare avevano sofferto il loro primo martirio, e
                                        su i marinaj perciò facevano valere più specialmente la loro
                                        protezione.</p>
            <p>Così ogni anno la città era destata da quell'invasione fragorosa,
                                        come dal mare stesso in tempesta. Lungo le vie si
                                        schiudevano le finestre frettolosamente, da cui si
                                        sporgevano braccia nude, subito ritirate, e facce pallide di
                                        sonno, avvolte in vecchi scialli, in cuffie, in
                                        fazzoletti.</p>
            <p>Nessuna delle tre sconsolate pensò di scendere dal letto.
                                        Rimasero con gli occhi aperti nel bujo, e a ciascuna passò
                                        innanzi alla mente la visione di quegli energumeni giù per
                                        la via, tra il fumo e le fiamme sanguigne delle torce a
                                        vento squassate, vestiti di bianco, in camicia e mutande,
                                        coi piedi scalzi, una fascia rossa alla vita, un fazzoletto
                                        giallo legato intorno al capo. Tant'altre volte, negli anni
                                        lieti, li avevano veduti.</p>
            <p>Passata quella furia infernale, la strada ricadde nel silenzio
                                        notturno; ma si ravvivò poco dopo festivamente. Maria
                                        affondò la faccia nel guanciale e si mise a piangere in
                                        silenzio, angosciata dai ricordi.</p>
            <p>S'intese il primo grido degli scalzi miracolati:</p>
            <p>- IL SANTO DELLE GRAZIE, DIVOTI!</p>
            <p>Erano ragazzi, giovinotti, uomini maturi, che per miracolo dei
                                        santi Cosimo e Damiano (di cui il popolo faceva un santo
                                        solo in due persone) si ritenevano scampati da qualche
                                        pericolo o guariti da qualche infermità, e che, ogni anno,
                                        per voto, andavano in giro per il paese, in peduli, vestiti
                                        di bianco come i PESCATORI, e con un vassojo davanti
                                        sostenuto da una fascia di seta a tracolla. Sul vassojo
                                        erano immagini dei due Martiri, da uno, da due, da tre soldi
                                        e più.</p>
            <p>- IL SANTO DELLE GRAZIE, DIVOTI!</p>
            <p>Salivano nelle case per vendere quelle immagini; ricevevano dalle
                                        famiglie, in adempimento dei voti, offerte d'uno o più ceri
                                        dorati, d'uno o più galletti infettucciati; offerte e
                                        quattrini recavano d'ora in ora alla Commissione dei
                                        festajoli nella chiesetta dei Santi.</p>
            <p>Oltre ai ceri e ai galletti, offerte maggiori andavano a quella
                                        chiesa pompaticamente, a suon di tamburi: agnelli, pecore,
                                        montoni, anch'essi infettucciati, dal vello candido,
                                        pettinato, e frumentazioni su muli parati con ricche
                                        gualdrappe e variopinti festelli.</p>
            <p>Nelle prime ore del mattino giunse Anna Veronica, vestita di
                                        nero, al solito, col lungo scialle da penitente. Bisognava
                                        adempiere al voto fatto durante la malattia di Marta: recare
                                        alla chiesa le due torce promesse e la tovaglietta
                                        ricamata.</p>
            <p>E Marta doveva andare con lei. Nello scompiglio di quegli ultimi
                                        giorni, dopo la fuga di Paolo, ella non aveva pensato ad
                                        avvertirne Marta, la vigilia.</p>
            <p>- Sù, sù, figliuola, fatti coraggio. A un voto non si può
                                        mancare.</p>
            <p>Marta, tutta chiusa in sé, come avvolta in un silenzio tetro, le
                                        rispose subito, urtata:</p>
            <p>- Non vengo... lasciami! Non vengo.</p>
            <p>- Come! - esclamò Anna. - Che dici?</p>
            <p>E guardò, ferita, Maria e l'amica.</p>
            <p>- Avete ragione, sì, - rispose, scrollando il capo. - Ma chi può
                                        ajutarci?</p>
            <p>Marta sorse in piedi.</p>
            <p>- Debbo dimostrarmi grata per giunta, è vero? della grazia che ho
                                        ricevuto, guarendo... -</p>
            <p>- Ma è facile morire, figliuola mia, - sospirò Anna Veronica,
                                        socchiudendo gli occhi. - Se sei rimasta in vita, non ti par
                                        segno che Dio ti vuol viva per qualche cosa?</p>
            <p>Marta non rispose; come se queste parole dell'amica, pronunciate
                                        con la consueta dolcezza, avessero risposto a un suo segreto
                                        sentimento, a un segreto proposito, corrugò le ciglia e
                                        s'avviò per la sua camera.</p>
            <p>- Ti servirà anche di svago, - aggiunse Anna.</p>
            <p>Giù per le vie era un gran fermento di popolo. Dalla marina, dai
                                        paeselli montani, da tutto il circondario, era affluita
                                        gente in numerose comitive, che ora procedevano a disagio,
                                        prese per mano per non smarrirsi, a schiere di cinque o sei:
                                        le donne, gajamente parate, con lunghi scialli ricamati o
                                        con brevi mantelline di panno bianco, azzurro o nero, grandi
                                        fazzoletti a fiorami, di cotone o di seta, in capo e sul
                                        seno, grossi cerchi d'oro a gli orecchi e collane e spille a
                                        pendagli e a lagrimoni; gli uomini: contadini, solfaraj,
                                        marinaj, impacciati dai ruvidi abiti nuovi, dagli scarponi
                                        imbullettati.</p>
            <p>Marta e Anna Veronica, che sotto lo scialle nascondeva le torce e
                                        la tovaglietta, tra la folla fluttuante, stordita, senza
                                        direzione, andavano quanto più sollecitamente potevano.</p>
            <p>Giunsero alla fine nella piazza davanti alla chiesuola,
                                        rigurgitante di popolo. Il baccano era enorme, incessante;
                                        la confusione, indescrivibile. S'erano improvvisate
                                        tutt'intorno baracche con grandi lenzuola palpitanti: vi si
                                        vendevano giocattoli e frutta secche e dolciumi, gridati a
                                        squarciagola; andavano in giro i figurinaj con le imagini di
                                        gesso dipinte, rifacendo il verso degli scalzi miracolati; i
                                        frullonaj, tirando e allargando la cordicella del frullo; i
                                        gelataj coi loro carretti a mano parati di lampioncini
                                        variopinti e di bicchieri:</p>
            <p>- LO SCIALACUORE! LO SCIALACUORE!</p>
            <p>E al gajo bando seguiva una distribuzione di scappellotti ai
                                        monelli più molesti, che attorniavano i carretti come un
                                        nugolo ostinato di mosche.</p>
            <p>Contrastava con quel vario allegro berciare dei venditori la
                                        cantilena lamentosa opprimente d'una turba di mendicanti su
                                        gli scalini davanti al portone della chiesa, dove la gente
                                        accalcata faceva a gomitate per entrare. Marta e Anna
                                        Veronica si trovarono prese, quasi schiacciate tra quel
                                        pigia pigia e sospinte alla fine senza muover piede entro la
                                        chiesa buja, zeppa di curiosi e di divoti.</p>
            <p>Deposto in mezzo alla navata centrale s'ergeva il fèrcolo enorme,
                                        massiccio, ferrato, per poter resistere alle scosse della
                                        disordinata bestiale processione. Sul fèrcolo, le statue dei
                                        due santi dalle teste di ferro, quasi identiche
                                        nell'atteggiamento, con le tuniche fino ai piedi e una palma
                                        in mano. In fondo, sotto un arco della navata, a sinistra,
                                        tra due colonne, attorno a un'ampia tavola, stava in gran
                                        faccende la Commissione dei festajoli, che riceveva dai
                                        divoti l'adempimento delle promesse: tabelle votive, in cui
                                        era rappresentato rozzamente il miracolo ottenuto nei più
                                        disparati e strani accidenti, torce, paramenti d'altare,
                                        gambe, braccia, mammelle, piedi e mani di cera.</p>
            <p>Tra i festajoli, quell'anno, era Antonio Pentàgora.</p>
            <p>Per fortuna, Anna Veronica se n'accorse prima d'accostarsi alla
                                        tavola; ristette perplessa, confusa.</p>
            <p>- Rimani qua un momentino, Marta. M'accosto io sola.</p>
            <p>- Perché? - domandò Marta, che s'era fatta d'improvviso
                                        pallidissima; e aggiunse, con gli occhi bassi: - C'e Nicola
                                        in chiesa.</p>
            <p>- E` lì al banco, il padre, - disse Anna, sottovoce. - Meglio che
                                        tu stia qua. Mi sbrigo subito.</p>
            <p>Niccolino non s'aspettava quell'incontro con Marta. Non la aveva
                                        più riveduta dalla vigilia della rottura col fratello. Restò
                                        come stralunato a mirarla; poi s'allontanò mogio mogio, si
                                        confuse tra la folla, vergognoso. Ne aveva avuto sempre una
                                        gran soggezione; aveva tanto desiderato d'esser voluto bene
                                        da lei come un fratello minore, cresciuto com'era senza
                                        madre, senza sorelle. Di tra quel rimescolìo di teste cercò
                                        di scorgerla da lontano, senza più farsi vedere: la scorse;
                                        rimase a contemplarla, a spiarla; poi, intrufolandosi tra la
                                        ressa, la seguì con gli occhi fino all'uscita della chiesa.
                                        Per un pezzo non poté più avere né occhi né orecchi per lo
                                        spettacolo della festa. Si ritrovò, senza saper come, in
                                        mezzo alla piazza stipata, soffocato tra la folla
                                        enormemente cresciuta, che aspettava ora l'uscita del
                                        fèrcolo dalla chiesa. Dalla calca dei corpi ammaccati si
                                        levavano tutt'intorno, su i colli tesi, le facce accaldate,
                                        congestionate, smanianti nell'oppressura il respiro; alcune
                                        con una espressione supplice, d'avvilimento, negli occhi,
                                        altre con una espressione feroce. Le campane in alto
                                        sonavano a distesa su quel fermento, e le campane delle
                                        altre chiese rispondevano in distanza.</p>
            <p>A un tratto, tutta la folla si commosse, si sospinse premuta da
                                        mille forze contrarie, non badando agli urti, alle
                                        ammaccature, alla soffocazione, pur di vedere.</p>
            <p>- Eccolo! Eccolo! Spunta!</p>
            <p>Le donne singhiozzavano, molti imprecavano inferociti,
                                        divincolandosi rabbiosamente tra la calca che impediva loro
                                        di vedere; tutti vociavano in preda al delirio. E le campane
                                        rintoccavano, come impazzite dagli urli della folla.</p>
            <p>Il fèrcolo irruppe a un tratto, violentemente, dal portone e
                                        s'arrestò di botto là, davanti alla chiesa. Allora il grido
                                        uscì frenetico da migliaja di gole:</p>
            <p>- Viva San Cosimo e Damiano!</p>
            <p>E migliaja, migliaja di braccia s'agitarono per aria, come se
                                        tutto il popolo si fosse levato in furore, a una mischia
                                        disperata.</p>
            <p>- Largo! Largo! - si gridò da ogni parte, poco dopo. - La via al
                                        Santo! La via al Santo!</p>
            <p>E davanti al fèrcolo, lungo la piazza, la gente cominciò a
                                        ritrarsi di qua e di là a stento, respinta con violenza
                                        dalle guardie, per aprire un solco. Si sapeva che i due
                                        Santi procedevano per via quasi di corsa, a tempesta: erano
                                        i Santi della salute, i salvatori del paese nelle epidemie
                                        del colera, e dovevano correre perciò di qua e di là,
                                        continuamente. Quella corsa era tradizionale: senz'essa la
                                        festa avrebbe perduto tutto il brio e il carattere. Ciascuno
                                        però temeva di restarne schiacciato.</p>
            <p>Squillò davanti alla chiesa stridulamente un campanello. Allora,
                                        tra le poderose stanghe della bara s'impegnò una zuffa tra i
                                        PESCATORI che dovevano caricarsela sulle spalle. A ogni
                                        tappa, lungo la via, si ripeteva quella zuffa, sedata a
                                        stento ogni volta dai festajoli che dirigevano la
                                        processione.</p>
            <p>Cento teste sanguigne, scarmigliate, da energumeni, si cacciarono
                                        tra le stanghe della macchina, avanti e dietro. Era un
                                        groviglio di nerborute braccia nude, paonazze, tra camìce
                                        strappate, facce grondanti sudore a rivi, tra mugolìi e
                                        aneliti angosciosi, spalle schiacciate sotto la stanga
                                        ferrata, mani nodose, ferocemente aggrappate al legno. E
                                        ciascuno di quei furibondi, sotto l'immane carico, invaso
                                        dalla pazzia di soffrire quanto più gli fosse possibile per
                                        amore dei Santi, tirava a sé la bara, e così le forze si
                                        escludevano, e i Santi andavano com'ebbri tra la folla che
                                        spingeva urlando selvaggiamente.</p>
            <p>A ogni breve tappa, dopo una corsa, dai balconi, dalle finestre
                                        gremite, alcune femmine buttavano per divozione sul fèrcolo
                                        e su la folla, da canestri, da ceste, fette di pan nero,
                                        spugnoso. E, sotto, la folla s'azzuffava per ghermirle. Nel
                                        frattempo, i portatori imbottavano fiaschi di vino e
                                        s'ubriacavano, sebbene quasi tutto il vino tracannato, di lì
                                        a poco, se n'andasse in sudore.</p>
            <p>A quando a quando il fèrcolo diventava d'una leggerezza
                                        portentosa: procedeva allora con slancio irresistibile,
                                        salterellando tra l'allegro schiamazzo della folla.
                                        Tal'altra, al contrario, diventava d'una pesantezza
                                        insopportabile: i Santi non volevano andare avanti,
                                        rinculavano improvvisamente: accadevano allora disgrazie;
                                        qualcuno tra la folla rimaneva pesto. Un momento di pànico;
                                        poi tutti, per rifarsi animo, gridavano: - Viva San Cosimo e
                                        Damiano! - dimenticavano e procedevano oltre. Ma più volte,
                                        giunti allo stesso punto di prima, ecco di nuovo il fèrcolo
                                        arrestarsi improvvisamente; tutti gli occhi allora si
                                        volgevano alle finestre, e la folla, minacciando,
                                        imprecando, costringeva coloro che vi erano affacciati a
                                        ritirarsi, poiché era segno che fra essi doveva esserci
                                        qualcuno che o non aveva adempiuto alla promessa o aveva
                                        fatto parlar male di sé e non era degno perciò di guardare i
                                        Santi.</p>
            <p>Così il popolo in quel giorno si rendeva censore.</p>
            <p>Stavano a un balcone, affacciate, Marta e Anna Veronica, tra la
                                        signora Agata e Maria. Antonio Pentàgora già da un pezzo
                                        aveva dato il segno ai portatori. Dapprima, le quattro
                                        povere donne non compresero la mossa dei Santi: li videro
                                        rinculare, ma non credettero che quella manovra si facesse
                                        per loro. Quando il fèrcolo pervenne di nuovo sotto il
                                        balcone e s'arrestò, tutta la folla levò gli occhi e le
                                        braccia contro di loro gridando, imprecando, esasperata per
                                        la sciagura d'un povero ragazzo tratto allora da terra,
                                        fracassato e sanguinante. Subito Marta e Anna Veronica si
                                        ritrassero dal balcone, seguite da Maria che piangeva; la
                                        signora Agata pallidissima, tutta vibrante di sdegno, chiuse
                                        così di furia le imposte, che un vetro andò in frantumi.
                                        Parve quest'atto un insulto alla folla fanatica: gli urli,
                                        gl'improperii salirono al cielo. E a quella tempesta
                                        imperversante sotto la loro casa tremavano le quattro povere
                                        donne a verga a verga, tenendosi strette l'una all'altra,
                                        rincantucciate; e nell'attesa angosciosa udirono contro la
                                        ringhiera di ferro del balcone battere una, due, tre volte,
                                        poderosamente, la testa d'uno dei Santi.</p>
            <p>A ogni testata tremava la casa.</p>
            <p>Poi la furia a poco a poco si quietò; successe nella strada un
                                        gran silenzio.</p>
            <p>- Vili! vili! - diceva Marta a denti stretti, pallida,
                                        fremente.</p>
            <p>Anna Veronica piangeva con la faccia nascosta tra le mani. Maria
                                        s'appressò paurosamente al balcone e, attraverso il vetro,
                                        vide una bacchetta della ringhiera torta dalle ferree
                                        testate.</p>
         </div>
         <div type="chapter" n="1.10" xml:id="IT00200100010">
            <head>X.</head>
            <p>- Troppo, eh? - fece Antonio Pentàgora, col suo solito ghigno
                                        frigido rassegato su le labbra e negli occhi uno sguardo di
                                        commiserazione per Niccolino.</p>
            <p>- Vigliaccheria! - proruppe questi, furibondo. - Si vergogni!
                                        Tutto il paese è pieno dello scandalo di jeri. Bella
                                        prodezza!</p>
            <p>- E bravo Niccolino! - esclamò tranquillamente il padre. - Me ne
                                        congratulo davvero! Sentimenti nobili, generosi... Bravo!
                                        Tienteli ben radicati, figliuolo mio, e vedrai col tempo
                                        come ramificheranno.</p>
            <p>Niccolino scappò via fremendo, per non lasciarsi andare a qualche
                                        eccesso. Così pure era scappato via Rocco la sera avanti,
                                        dopo una lite violenta, durante la quale padre e figlio per
                                        poco non erano venuti alle mani.</p>
            <p>Rimasto solo, Antonio Pentàgora scosse più volte il capo
                                        lentamente e sospirò:</p>
            <p>- Poveri di spirito!</p>
            <p>E rimase a lungo a pensare, col faccione sanguigno, chino sul
                                        petto, gli occhi chiusi, le ciglia aggrottate.</p>
            <p>Sapeva, sapeva d'essere inviso a tutti, cominciando dagli stessi
                                        suoi figli. Mah!... E poi? Non era in suo potere portarci
                                        rimedio: doveva essere così, per forza. Per i Pentàgora, cui
                                        la sorte s'era divertita a bollare col marchio dei cervi,
                                        non c'era remissione. "Là! o esposti all'odio o al dileggio.
                                        Meglio all'odio. Era destino!"</p>
            <p>Tutti gli uomini, per lui, venivano al mondo con la parte
                                        assegnata. Sciocchezza il credere di poterla cambiare.
                                        Anch'egli, in gioventù, come adesso i figliuoli, lo aveva
                                        creduto per un momento possibile: aveva sperato, s'era
                                        lusingato: gli era parso d'aver nel cuore, come il povero
                                        Niccolino, sentimenti nobili, generosi: s'era affidato ad
                                        essi, dov'era giunto? Gira gira, alle corna. La parte era
                                        quella, doveva esser quella.</p>
            <p>S'era così fissato in questo suo modo di pensare, che se per caso
                                        qualcuno, spinto dal bisogno, veniva a chiedergli ajuto,
                                        egli, pur sentendosi talvolta inchinevole a cedere, già
                                        commosso, si frenava, sbuffava, poi apriva le labbra al
                                        solito ghigno e consigliava a quel povero diavolo di
                                        rivolgersi altrove: al tal dei tali, per esempio, buon
                                        filantropo del paese:</p>
            <p>- Va' da lui, caro mio: è nato apposta per soccorrere la gente.
                                        Io no, vedi. A me, quest'ufficio non m'appartiene. Farei
                                        un'offesa a quel degno galantuomo che lo esercita da
                                        tant'anni e non può farne a meno. Io, di corna negozio.</p>
            <p>Era divenuto così cinico nel linguaggio, involontariamente.
                                        Diceva queste cose con la massima naturalezza. E derideva
                                        lui per primo la sua disgrazia coniugale, per prevenire gli
                                        altri e disarmarli. Si sentiva in società come sperduto in
                                        mezzo a un campo nemico. E quel suo ghigno era come il
                                        digrignare d'un cane inseguito, quando si volta. Per
                                        fortuna, era ricco: dunque, forte. Non aveva da temere.
                                        Tutta la gente, infatti, gli faceva largo: largo al vitello,
                                        anzi al bue d'oro!</p>
            <p>- Sciocchezze!</p>
            <p>Dopo il tradimento, per lui inevitabile, della nuora, si era
                                        rallegrato della sfacciata relazione di Rocco con quella
                                        donnetta galante:</p>
            <p>- Bravo Roccuccio! Mi piace. Ora sei a posto. Vedrai che a poco a
                                        poco... Fammi tastar la fronte...</p>
            <p>Ma no: quello scioccone non ci s'era sentito a suo agio, nel
                                        posto assegnatogli dalla sorte. Imbronciato sempre,
                                        sgarbato, di pessimo umore. Poi, all'improvviso, era
                                        accaduta la morte di Francesco Ajala, del BAU! Ebbene, e
                                        quell'animella squinternata s'era d'un subito sentita
                                        schiacciare dall'unanime compianto che quel pazzo furioso
                                        aveva raccolto in paese. Zitto zitto, per non dar più luogo
                                        a ciarle, s'era liberato dell'amante, e gli era ritornato in
                                        casa come un funerale.</p>
            <p>- E perché? L'hai forse ucciso tu Francesco Ajala?</p>
            <p>Non c'era stato verso, per lungo tempo, d'indurlo a uscir di
                                        casa, a divagarsi. Cavalli, cavalli da tiro e da sella: sei
                                        cavalli gli aveva comperati! Dopo quindici giorni non aveva
                                        più voluto saperne. - E allora, che altro? un viaggetto di
                                        distrazione, in Italia o all'estero? - No: neppur questo! -
                                        Il giuoco, al circolo? - Novemila lire perdute in una sola
                                        sera. E gliele aveva pagate, senza neppur fiatare.</p>
            <p>Ebbene, che gli restava da fare? S'era presentata l'occasione
                                        della festa dei santi Patroni: a mali estremi, estremi
                                        rimedii: e aveva provocato lo scandalo della processione
                                        sotto i balconi di casa Ajala.</p>
            <p>Non se ne pentiva. Rocco era scappato via come una mala bestia,
                                        sparando calci, alla bollatura di fuoco. Sì: gliel'aveva
                                        data un po' troppo forte, poverino. Ma ci voleva! Col tempo
                                        si sarebbe calmato e lo avrebbe ringraziato.</p>
            <p>"Senti, senti la pazza!" fece tra sé Antonio Pentàgora,
                                        riscotendosi al fitto bofonchìo precipitoso della sorella
                                        Sidora, che s'aggirava smaniosamente per casa.</p>
            <p>Anche a lei, forse, era arrivata la notizia dello scandalo. Che
                                        ne pensava? Nessuno poteva saperlo, tranne il fuoco del
                                        camino, acceso d'estate e d'inverno, nel quale ella - diceva
                                        il Pentàgora - voleva incenerire tutte le corna della
                                        famiglia, e non ci riusciva.</p>
            <p>Per parecchi giorni Rocco non volle vedere, neppur da lontano, il
                                        padre. Niccolino gli teneva compagnia, gli offriva uno
                                        sfogo, da buon fratello.</p>
            <p>- Non bastava, non bastava averla scacciata? M'ero vendicato...
                                        Bastava! Ma no: le muore il padre, per giunta. Non dico che
                                        ci abbia avuto colpa io; ma certo in qualche modo vi ho pure
                                        contribuito; muore il bambino; anche lei è stata per morire;
                                        si rialza a stento dalla malattia; e lui, vigliacco, va a
                                        farle sotto gli occhi quella scenata infame! Perché
                                        insultarla ancora? Chi glien'aveva dato l'incarico?
                                        Vigliacco! Vigliacco!</p>
            <p>E si torceva le mani dalla rabbia.</p>
            <p>Intanto le notizie di giorno in giorno peggioravano. La concerìa,
                                        chiusa; Paolo Sistri, scappato (e la gente lo incolpava
                                        d'aver rubato dalla cassa quel che poi non c'era). La
                                        miseria, dunque, batteva alla porta delle tre povere donne
                                        abbandonate. Come avrebbero fatto? Sole, senza ajuto, mal
                                        viste da tutto il paese?</p>
            <p>E la notte a Rocco pareva di vedersi comparire davanti la figura
                                        gigantesca di Francesco Ajala in atto di scuotere le mani,
                                        pallido, gonfio in volto: "ROVINI DUE CASE: LA TUA E LA
                                        MIA!". Vedeva tal'altra la suocera (fin dal primo giorno del
                                        fidanzamento tanto buona con lui) scarmigliata, disperata, e
                                        Marta piangente, con la faccia nascosta, e Maria quasi
                                        istupidita, che mormorava: "CHI CI AJUTA? CHI CI
                                        AJUTA?".</p>
            <p>Così Rocco, il giorno in cui seppe che la concerìa era messa
                                        all'incanto, facendosi violenza, si recò lui per primo dal
                                        padre a proporgli - cupo, senza guardarlo in faccia - di
                                        acquistarla per suo conto.</p>
            <p>- Tu sei pazzo! - gli rispose il Pentàgora. - Neanche se me
                                        l'aggiudicassero per tre bajocchi. Poi, guarda: fin qui t'ho
                                        lasciato fare: denari, adesso, me ne hai buttati via
                                        abbastanza. Non son rena! Anche la carità? Non è affar mio,
                                        lo sai. Nojaltri, di corna negoziamo.</p>
            <p>E lo lasciò in asso.</p>
         </div>
         <div type="chapter" n="1.11" xml:id="IT00200100011">
            <head>XI.</head>
            <p>Marta, Maria e la madre s'erano da poco levate di letto, quando
                                        udirono il campanello della porta tintinnire discretamente.
                                        Maria si recò ad aprire e, guardando prima dalla spia, vide
                                        un vecchietto poveramente vestito, insieme con due
                                        giovinotti, in attesa dietro la porta.</p>
            <p>- Che volete? - domandò, incerta, dalla spia.</p>
            <p>- Ziro, l'usciere, don Protògene, - rispose il vecchietto
                                        stirandosi i peli bianchi ricciuti della barba a collana. -
                                        Favorisca d'aprire.</p>
            <p>- L'usciere? Ma chi cercate?</p>
            <p>- Non è questa la casa di don Francesco Ajala? - domandò
                                        l'usciere Ziro ai due giovinotti che l'accompagnavano.</p>
            <p>Maria aprì timidamente la porta.</p>
            <p>- Perdoni, signorina, - disse uno dei giovinotti. - (Don
                                        Protògene, datele la carta). Ecco, signorina, faccia vedere
                                        codesta carta alla mamma. Noi aspetteremo qua.</p>
            <p>La signora Agata si faceva in quel momento anche lei alla
                                        porta.</p>
            <p>- Mamma, - chiamò Maria, - vieni a vedere... io non so...</p>
            <p>- Ziro, l'usciere, don Protògene, - si presentò di nuovo il
                                        vecchietto, levandosi questa volta dal capo risecco il
                                        tubino spelato che gli si sprofondava fin su la nuca. - Non
                                        faccio... diciamo piacere, ma... la Giustizia comanda, noi
                                        portiamo il gamellino.</p>
            <p>La signora Agata lo squadrò un poco, stordita; poi spiegò la
                                        carta e lesse. Maria, intimorita, guardava la madre; il
                                        vecchio usciere approvava col capo a ogni parola e, quando
                                        la signora levò gli occhi dalla carta, non comprendendo
                                        bene, disse con voce umile:</p>
            <p>- Codesta è l'ordinanza del pretore. E questi due sono i
                                        testimonii.</p>
            <p>I due giovinotti si scappellarono, inchinandosi.</p>
            <p>- Ma come! - esclamò la signora Agata. - Se mi avevano
                                        detto...</p>
            <p>Anche Marta, adesso, s'era fatta alla porta, a sentire; e i due
                                        giovinotti se l'ammiccavano dal pianerottolo, dandosi
                                        furtivamente gomitate.</p>
            <p>- Ma come... - ripeté la signora Agata, smarrita, rivolta a
                                        Marta. - L'avvocato mi aveva detto...</p>
            <p>- Tante cose dicono gli avvocati... interloquì, con un certo
                                        sorrisetto che lo fece arrossire, uno dei giovinotti, tozzo
                                        e biondo. - Lasci fare a noi, signora, e vedrà che...</p>
            <p>- Ma se ci tolgono...</p>
            <p>- Mamma, - la interruppe Marta, alteramente, - è inutile star qui
                                        a discutere. Lasciali entrare. Sono comandati: debbono fare
                                        il loro dovere.</p>
            <p>- Con dolore, sì... - aggiunse don Protògene. - Eh,
                                        purtroppo...</p>
            <p>Chiuse gli occhi, aprì le mani e applicò la punta della lingua al
                                        labbro superiore.</p>
            <p>- Abbiano pazienza, - riprese poco dopo, - donde dobbiamo
                                        cominciare? Se la signora volesse avere la bontà...</p>
            <p>- Seguitemi, - ordinò Marta. - Ecco il salotto.</p>
            <p>Aprì l'uscio ed entrò avanti a gli altri per dar luce alla
                                        stanza, che da tanti mesi dormiva con gli scuri chiusi,
                                        abbandonata. Poi, rivolta alla madre e alla sorella,
                                        soggiunse:</p>
            <p>- Andate via. Attenderò io a costoro.</p>
            <p>I due giovinotti si guardarono mortificati; e il biondo, ch'era
                                        un forense, già galoppino di Gregorio Alvignani e che aveva
                                        pregato insistentemente il vecchio usciere di portarselo con
                                        sé come testimonio, per curiosità di veder Marta da vicino,
                                        disse, guardandosi le unghie lunghe, scarnate:</p>
            <p>- Noi siamo dispiacenti, creda, signora...</p>
            <p>Marta lo interruppe, con lo stesso piglio sprezzante:</p>
            <p>- Sbrigatevi. Son discorsi inutili.</p>
            <p>Don Protògene, tratto dalla tasca in petto un foglio di carta, un
                                        calamajo d'osso con lo stoppino e una penna d'oca, si
                                        disponeva a comporre l'inventario del salotto, quando,
                                        guardando in giro e vedendo soltanto poltrone e seggiole
                                        imbottite, su cui non stimò buona creanza mettersi a sedere,
                                        chiese con umile sorriso a Marta:</p>
            <p>- Se la signora volesse avere la bontà di farmi portare una
                                        seggiola...</p>
            <p>- Sedete pur lì, - disse Marta, indicando una poltrona. E il
                                        vecchietto sedette in punta in punta, per obbedire; con la
                                        mano tremolante armò di lenti l'estremità del naso e,
                                        stendendo la carta sul tavolinetto tondo che stava davanti
                                        al canapè, scrisse con solennità in capo al foglio:
                                        "SALLOTTO" con due elle. Ciò fatto, s'inserì la penna su un
                                        orecchio e, stropicciandosi le mani, disse a Marta:</p>
            <p>- Naturalmente questi mobili rimarranno qua, esimia signora; io
                                        adesso fo soltanto, così, sopra sopra, un piccolo
                                        inventario, con la stima.</p>
            <p>- Ma potete anche portarli via, - disse Marta. - Fra giorni
                                        lasceremo questa casa, e tanta mobilia non entrerebbe nella
                                        nuova.</p>
            <p>- Vuol dire che si provvederà, - concluse don Protògene. E
                                        cominciò a notare: - Un pianoforte...</p>
            <p>Marta guardò il pianoforte che Maria aveva tante volte sonato, e
                                        anche lei, da ragazza, fino a tanto che la passione per lo
                                        studio non le aveva tolto il tempo d'attendere alla musica.
                                        E man mano che il vecchio e i due giovinotti nominavano,
                                        notando, i varii oggetti, gli occhi di Marta vi si
                                        affisavano un tratto, rievocando un ricordo.</p>
            <p>Era venuta, nel frattempo, Anna Veronica, a cui la signora Agata,
                                        avvilita, piangendo, comunicò la nuova sciagura.</p>
            <p>- Anche questo! in mezzo alla strada... Ah, Signore, non avete
                                        pietà? neanche di quell'orfana innocente, Signore?</p>
            <p>E con la mano indicò Maria che se ne stava con la fronte contro i
                                        vetri della finestra, per nascondere alla madre il pianto
                                        silenzioso.</p>
            <p>- Marta? - domandò Anna Veronica.</p>
            <p>- Di là, con LORO... - rispose la signora Agata, asciugandosi gli
                                        occhi. - Se la vedessi: impassibile; come se non si
                                        trattasse della casa nostra..</p>
            <p>- Agata mia, coraggio! - disse Anna. - Dio ci vuol provare...</p>
            <p>- No! Dio, no, Anna! - la interruppe la signora Agata,
                                        stringendole un braccio. - Non dire Dio! Dio non può voler
                                        questo!</p>
            <p>E con la mano accennò di nuovo a Maria, soggiungendo
                                        sottovoce:</p>
            <p>- Che spina! che spina!</p>
            <p>Anna Veronica, allora, per divagarla, le parlò della nuova
                                        casetta.</p>
            <p>- Vengo di là. Se la vedessi! Tre stanzette piene d'aria e di
                                        luce. Non tanto piccole, no: oh, vi starete benissimo... E
                                        poi, un terrazzino! Buono da stendervi il bucato; sì, vi
                                        sono anche i cordini di ferro; quattro pali agli angoli; e
                                        affacciandovi di là, guarda, possiamo proprio stringerci la
                                        mano, così... La finestra della mia cameretta è proprio
                                        dirimpetto... Le notti di luna...</p>
            <p>Anna s'interruppe: in un baleno rivide una notte del tempo
                                        passato: il seduttore sentimentale aveva abitato in quella
                                        casetta, ove tra pochi giorni sarebbero andate ad abitare le
                                        sue amiche. Turbata, cangiò discorso:</p>
            <p>- Mente mia! guarda... me ne dimenticavo ed ero venuta apposta!
                                        Ho da darvi una buona notizia. Sì... - e chiamò: - Maria!
                                        Vieni qua, figliuola mia... Sù, asciughiamo codeste lagrime;
                                        qua a me il fazzoletto. Oh, così... brava! Dunque, vi do
                                        parte e consolazione che la figlia del barone Troìsi si
                                        marita... Scommetto che non ve ne importa nulla; ma a me sì,
                                        care; perché la signora baronessa, pare impossibile! ha la
                                        degnazione di dare ad allestire qua in paese il corredo
                                        della figlia, capite? e per buona parte me ne sono tolto il
                                        carico io. Così lavoreremo tutti, e Dio ci ajuterà. A casa
                                        nuova!</p>
            <p>- Permesso? - fece a questo punto Ziro, l'usciere, su la soglia,
                                        inchinandosi goffamente, con la penna d'oca su l'orecchio,
                                        il calamajo e la carta in una mano, la tuba nell'altra.</p>
            <p>I due giovinotti lo seguivano. Sopravvenne Marta.</p>
            <p>- Avanti, entrate pure. Mamma, tu va' di là. Oh, sei qui, Anna?
                                        Conduci, ti prego, Maria e la mamma di là.</p>
            <p>- Hai visto? - disse la madre all'amica, alludendo a Marta. -
                                        Come s'è potuta ridurre così?</p>
            <p>- Come, Agata? osservò Anna Veronica. - Perché vuoi credere che
                                        non soffra nulla? Non vorrà darlo a vedere in questo
                                        momento, per farvi animo...</p>
            <p>- Sarà, - sospirò la madre. - Ma tu lo sai; sei stata qua con
                                        noi: mentre l'inferno si scatenava, come si scatena tuttora
                                        su la mia povera casa, che ha fatto lei? Se n'è stata chiusa
                                        di là, come se non avesse voluto accorgersi di nulla. Mi par
                                        miracolo che oggi si veda per casa, che s'interessi un
                                        tantino di noi... Che scrive? che legge? Mi vergogno, Anna
                                        mia, ridotta come sono a badare a certe cose. Io e Maria
                                        andiamo presto a letto per risparmiare il lume, e lei lo
                                        tiene acceso fino a mezzanotte, fino alle due del mattino...
                                        Studia... studia... Ed io mi domando se la malattia, per
                                        caso, non le abbia dato al cervello... Come! - dico, - sa in
                                        quale stato ci siamo ridotte... il padre morto, la rovina...
                                        la miseria... e lei può attendere così alla lettura...
                                        appartata, tranquilla, come se nulla fosse?</p>
            <p>Anna Veronica ascoltava, addolorata: neppur lei arrivava a
                                        comprendere quel modo d'agire di Marta, tanta noncuranza,
                                        anzi peggio, insensibilità: non egoismo veramente, giacché
                                        anche lei era coinvolta nella rovina.</p>
            <p>- Permesso? - venne a ripetere, poco dopo, anche su quella soglia
                                        l'usciere, seguito dai testimonii.</p>
            <p>E anche da quella stanza le tre donne uscirono; e così, di stanza
                                        in stanza, furono quasi respinte da quella casa, che di lì a
                                        tre giorni abbandonarono per sempre.</p>
            <p>Nella nuova, dopo il malinconico sgombero e il riassetto, Anna
                                        Veronica portò la tela odorosa, il bisso molle e delicato, e
                                        le trine e i nastri e i merletti della baronessina
                                        Troìsi.</p>
            <p>La signora Agata, guardando Maria intenta al lavoro, tratteneva a
                                        stento le lagrime: ah, ella non avrebbe mai atteso a cucire
                                        il suo corredo da sposa: sarebbe rimasta così, povera
                                        figliuola, orfana e sola, sempre...</p>
            <p>Marta, nella nuova casa, seguitava a tenere lo stesso modo di
                                        vita. Anna Veronica, però, non se ne stupiva più: Marta le
                                        aveva confidato un suo proposito, imponendole di non
                                        parteciparlo né alla madre né alla sorella.</p>
            <p>Lo partecipò lei finalmente, una sera, uscendo rannuvolata dalla
                                        sua camera. S'era preparata agli esami di patente, che
                                        sarebbero cominciati la mattina appresso alla Scuola
                                        Normale. Anna Veronica aveva presentato la domanda per lei,
                                        pagando, coi suoi risparmii, la tassa.</p>
            <p>La madre e la sorella restarono.</p>
            <p>- Lasciatemi fare, - disse Marta, urtata dal loro stupore. - Non
                                        mi contrariate, per carità. -</p>
            <p>E tornò a chiudersi in camera.</p>
            <p>Giungeva in tempo a dar gli esami con le antiche compagne di
                                        collegio. Le avrebbe dunque rivedute! Non si faceva
                                        illusione su l'accoglienza che le avrebbero fatta. Sarebbe
                                        andata incontro a loro col contegno di chi si tenga pronto a
                                        lanciare una sfida: sì, e non ad esse soltanto, se mai, ma a
                                        tutto il paese, di cui ora rivedeva le vie, per cui la
                                        mattina seguente sarebbe passata. Avrebbe guardato in faccia
                                        la vigliacca gente che nel giorno della festa selvaggia
                                        l'aveva pubblicamente oltraggiata.</p>
            <p>Pensando all'enorme folla imbestiata nel vino e nel sole,
                                        tumultuante con le braccia levate sotto i balconi dell'altra
                                        casa, Marta sentiva più forte l'impulso alla lotta; sentiva
                                        veramente, in quella vigilia, che sarebbe risorta dall'onta
                                        vile e ingiusta; armata di sprezzo e con l'orgoglio di poter
                                        dire: "Ho sollevato dalla miseria mia madre, mia sorella:
                                        esse vivono ora per me, di me!".</p>
            <p>A poco a poco, confortata da questi pensieri, e la cura
                                        dell'avvenire sovrapponendosi nell'anima di lei alla
                                        costernazione per l'imminente prova, giunse a vincere la
                                        trepidazione; ma non cessò la smania, e quella si ridestò e
                                        crebbe, fino a divenire smarrimento, la mattina, al levarsi
                                        da letto.</p>
            <p>Non sapeva più ciò che dovesse fare: si guardava attorno, quasi
                                        aspettando che la povera e scarsa suppellettile della camera
                                        glielo suggerisse, richiamandola: là il catino, in cui
                                        doveva lavarsi; qua la seggiola, su cui erano le vesti che
                                        doveva indossare. Poco dopo si diede a far tutto
                                        frettolosamente.</p>
            <p>Mentre si pettinava, così alla meglio, senza specchio, entrò la
                                        madre già pronta per accompagnarla.</p>
            <p>- Oh brava, mamma! Finisci di pettinarmi tu, ti prego... E`
                                        tardi!</p>
            <p>E la madre si mise a pettinarla, come soleva ogni mattina quando
                                        ella si recava a scuola. Finito, guardò la figlia: Dio! non
                                        le era sembrata mai tanto bella... E provò un vivo ritegno
                                        pensando che doveva uscir con lei per la città, condurla tra
                                        gli sguardi maligni della gente, a un'impresa che, nella
                                        schiva umiltà della propria indole, non sapeva né
                                        comprendere, né apprezzare. Pensava che quella bellezza,
                                        quell'aria di sfida che Marta aveva nello sguardo, avrebbero
                                        forse dato cagione alla gente d'esclamare: Guarda com'è
                                        sfrontata!</p>
            <p>- Sei così accesa in volto... - le disse, schivando di guardarla;
                                        e avrebbe voluto aggiungere: "Tieni gli occhi bassi per
                                        via".</p>
            <p>Scesero finalmente la scala e s'avviarono strette fra loro,
                                        mentre Maria, dietro i vetri della finestra, le seguiva
                                        cogli occhi, trepidante.</p>
            <p>La signora Agata avrebbe voluto essere almeno della metà men alta
                                        di statura, per non attirare tanto gli sguardi della gente e
                                        passare inosservata; correre in un baleno quella via che le
                                        pareva interminabile. Marta invece pensava all'incontro con
                                        le antiche compagne, e non si dava col pensiero tanta fretta
                                        di sottrarsi alla via.</p>
            <p>Arrivarono per le prime al Collegio.</p>
            <p>- Oh signorina bella! Come mai? Qua di nuovo? Guarda come s'è
                                        fatta grande! Oh faccia rara... - esclamò la vecchia
                                        portinaja, gestendo, dall'ammirazione espansiva, con la
                                        testa e con le mani.</p>
            <p>- Nessuno, ancora? - domandò Marta, un po' imbarazzata,
                                        sorridendo benevolmente alla vecchia.</p>
            <p>- Nessuno! - rispose questa. - Lei, sempre la prima... Si
                                        rammenta quand'era piccina così e, ogni santa mattina, bum!
                                        bum! bum! calci al portone... Gesù mio, era quasi bujo... Si
                                        rammenta?</p>
            <p>- Ah, sì! - Marta sorrideva... - Ah, i bei ricordi!</p>
            <p>- Vogliono entrare in sala? - riprese la vecchia. - La signora
                                        sarà stanca...</p>
            <p>E, guardando la signora Agata in volto, sospirò, tentennando il
                                        capo:</p>
            <p>- Povero signor Francesco! Che pena... Non ne vengono più al
                                        mondo galantuomini come quello, signora mia! Basta. Il
                                        Signore benedetto l'abbia in gloria! Credo che l'uscio della
                                        sala d'aspetto sia ancora chiuso. Abbiano pazienza un
                                        tantino, vado a prender la chiave.</p>
            <p>- Buona donna! - fece a Marta la signora Agata, grata
                                        dell'accoglienza rispettosa.</p>
            <p>Dopo un minuto la vecchia portinaja tornò di corsa dicendo:</p>
            <p>- Anche mia figlia Eufemia dà oggi gli esami con lei, signorina
                                        Marta!</p>
            <p>- Eufemia? Sì? Come sta?</p>
            <p>- Poveretta, non dorme più da tante notti... Ah, per questo,
                                        buona volontà non gliene manca... Lei che ha tanto talento,
                                        signorina, oggi, se mai, me l'ajuti un po'! Dicono ch'è la
                                        prova più difficile! Or ora la faccio venire giù: così le
                                        terrà compagnia... Ecco, loro intanto s'accomodino qua.</p>
            <p>E pulì con un lembo del grembiule il divano di cuojo.</p>
            <p>- Se Eufemia studia, non la chiamate, - disse Marta alla vecchia
                                        che già usciva.</p>
            <p>- Ma che! ma che! - rispose la vecchia senza voltarsi.</p>
            <p>Eufemia Sabetti era stata, fin dalle prime classi, compagna di
                                        scuola di Marta, quantunque maggiore almeno di sei anni.
                                        Cresciuta nella scuola, in mezzo a compagne molto superiori
                                        a lei di condizione, aveva assunto una cert'aria signorile
                                        che formava l'orgoglio della madre, la quale poi lo scontava
                                        a costo d'innumerevoli sacrificii. Eufemia, è vero, dava del
                                        tu a tutte le compagne, portava il cappellino, aveva tratti
                                        e lezii da vera "signorina"; ma era pur rimasta nella
                                        considerazione delle compagne la figlia della portinaja. Le
                                        compagne veramente non glielo spiattellavano in faccia: no,
                                        poverina! ma glielo lasciavano intendere o dal modo con cui
                                        le guardavano la veste e il cappellino, o col piantarla lì
                                        qualche volta per prestare ascolto a un'altra DELLE LORO. Ed
                                        Eufemia faceva le viste di non accorgersene, per mantenersi
                                        in buoni rapporti con esse.</p>
            <p>- Oh Marta! Che fortuna! - esclamò entrando e accorrendo a baciar
                                        l'amica, senza impaccio. Salutò, ridendo, la signora Agata,
                                        e sedette sul divano, lasciando in mezzo Marta. - Che
                                        fortuna! - ripeté. - Come va? Qua di nuovo con noi? E farai
                                        gli esami?</p>
            <p>Era bruna, magrissima, miserina nella veste latt'e caffè,
                                        guarnita di nero. Parlando fremeva tutta, agitava
                                        continuamente le pàlpebre su gli occhietti vivi da furetto;
                                        ridendo scopriva la gengiva superiore e i denti
                                        bianchissimi.</p>
            <p>Cominciavano di già le domande imbarazzanti. E bisognava pur
                                        rispondere alla meglio alle più discrete; le altre però che
                                        restavano negli occhi d'Eufemia costringevano le parole di
                                        Marta a non esser sincere.</p>
            <p>La signora Agata si alzò.</p>
            <p>- Io torno a casa, Marta. Ti lascio con l'amica. Coraggio,
                                        figliuole mie!</p>
            <p>Uscendo dalla sala d'aspetto, vide nell'atrio un crocchio di
                                        signorine in abiti gaj d'estate, tra le quali riconobbe
                                        alcune antiche compagne di Marta. Queste tacquero a un
                                        tratto e abbassarono gli occhi mentr'ella passava. Nessuna
                                        la salutò: una sola, Mita Lumìa, le rivolse un lieve cenno
                                        del capo.</p>
            <p>La vecchia portinaja aveva loro annunziato la venuta di
                                        Marta.</p>
            <p>- Badate, ci vuol faccia tosta! - diceva una.</p>
            <p>- Io, per me, non entro, - dichiarava un'altra.</p>
            <p>E una terza:</p>
            <p>- Che viene a fare con noi?</p>
            <p>- Oh bella, gli esami: potete impedirglielo? - rispondeva Mita
                                        Lumìa, urtata anche lei, ma non così accanita come le
                                        altre.</p>
            <p>- Va bene; ma accanto a lei, - protestava una quarta, - non
                                        seggo, neanche se il direttore stesso viene a impormelo!</p>
            <p>E una quinta diceva a Mita Lumìa:</p>
            <p>- Se non sappiamo neppure come dobbiamo chiamarla! Pentàgora?
                                        Ajala?</p>
            <p>- Oh Dio! Chiamatela Marta, come la chiamavamo! - rispose la
                                        Lumìa infastidita.</p>
            <p>Nello stesso tempo Marta, con amaro sorriso, diceva alla
                                        Sabetti:</p>
            <p>- Chi sa che dicono di me...</p>
            <p>- Lasciale cantare! - le rispose Eufemia.</p>
            <p>Irruppero e attraversarono la sala quattro del crocchio, di
                                        corsa, senza volgere gli occhi al divano.</p>
            <p>Marta, quantunque grata in fondo alla Sabetti della compagnia che
                                        le teneva, non poteva tuttavia sottrarsi a un senso
                                        d'avvilimento nel vedersela accanto; non per sé, ma per
                                        quelle pettegole che la vedevano insieme con quella lì,
                                        accolta cioè dalla figlia della portinaja.</p>
            <p>Si alzarono. Entrò in quella Mita Lumìa senza fretta.</p>
            <p>- Oh, Marta... Come stai?</p>
            <p>E tentò un sorriso e porse la mano, molle molle.</p>
            <p>- Cara Mita... - rispose Marta.</p>
            <p>E rimasero lì un breve tratto senza saper dire una parola di
                                        più.</p>
         </div>
         <div type="chapter" n="1.12" xml:id="IT00200100012">
            <head>XII.</head>
            <p>L'invidia da un canto, dall'altro gl'intrighi spezzati, le
                                        aspirazioni deluse trassero agevolmente dalla calunnia una
                                        scusa alla loro sconfitta.</p>
            <p>Era chiaro!</p>
            <p>Marta Ajala avrebbe occupato il posto di maestra supplente nelle
                                        prime classi preparatorie del Collegio, solo perché
                                        "protetta" del deputato Alvignani.</p>
            <p>E vi fu, nei primi giorni, una processione di padri di famiglia
                                        al Collegio: volevano parlare col Direttore. Ah, era uno
                                        scandalo! Le loro ragazze si sarebbero rifiutate d'andare a
                                        scuola. E nessun padre, in coscienza, avrebbe saputo
                                        costringerle. Bisognava trovare, a ogni costo e subito, un
                                        rimedio.</p>
            <p>Il vecchio Direttore rimandava i padri di famiglia all'Ispettore
                                        scolastico, dopo aver difeso la futura supplente con la
                                        prova degli ottimi esami. Se qualche altra avesse fatto
                                        meglio, sarebbe stata presa a supplire in quella classe
                                        aggiunta. Nessuna ingiustizia, nessuna particolarità...</p>
            <p>- Ma sì!</p>
            <p>Il cavalier Claudio Torchiara, ispettore scolastico, era del
                                        paese e amico intimo di Gregorio Alvignani. A lui i reclami
                                        si ritorcevano sotto altra forma e sotto altro aspetto.
                                        Voleva l'Alvignani rendersi impopolare con quella protezione
                                        scandalosa?</p>
            <p>E invano il Torchiara s'affannava a protestare che l'Alvignani
                                        non c'entrava né punto né poco, che quella della maestra
                                        Ajala non era nomina governativa. Eh via, adesso! Che
                                        sostenesse ciò il Direttore del Collegio, TRANSEAT!, ma lui,
                                        il Torchiara, ch'era del paese; eh via! Bisognava aver
                                        perduto la memoria degli scandali più recenti...</p>
            <p>Era venuta dunque così dall'aria quella nomina dell'Ajala? E in
                                        coscienza se il Torchiara avesse avuto una figliuola,
                                        sarebbe stato contento di mandarla a scuola da una donna che
                                        aveva fatto parlare così male di sé? Che fior di maestra per
                                        le ragazze!</p>
            <p>Se a Marta, ogni dì più oppressa dalla crescente miseria, mentre
                                        furtivamente, non compresa dai suoi, chiusa nella sua
                                        cameretta, si preparava a quegli esami, si fosse per un
                                        momentino affacciato il pensiero che avrebbe incontrato,
                                        sott'altro aspetto, quasi la stessa vigliacca e oltraggiosa
                                        rivolta popolare; forse le sarebbe a un tratto caduto
                                        l'animo. Ma spronavano allora la sua baldanza giovanile da
                                        un canto troppa ansia di risorgere, dall'altro la miseria in
                                        cui senza riparo ella e la sua famiglia precipitavano e la
                                        coscienza del proprio valore e la santità del suo sacrifizio
                                        per la madre e la sorella. Pensava allora soltanto a vincere
                                        la prova; sarebbe poi riuscita nel suo intento, avvalendosi
                                        della prova superata.</p>
            <p>Ora, ora intendeva lo stupore doloroso della madre e della
                                        sorella all'annunzio della sua animosa determinazione. E
                                        ancora non le era arrivata agli orecchi la calunnia di cui
                                        la gente onesta si armava per osteggiarla, per ricacciarla
                                        bene addentro nel fango da cui smaniava d'uscire!</p>
            <p>La vecchia Sabetti era intanto venuta ad annunziarle, addolorata,
                                        che al posto già promesso a lei avrebbe insegnato la
                                        Breganze, nipote d'un consigliere comunale.</p>
            <p>Nel frattempo, alla notizia inattesa che Marta intendeva darsi
                                        all'insegnamento, la pietà di Rocco Pentàgora, prossima a
                                        cangiarsi in rimorso, improvvisamente aombrata, s'era
                                        cangiata, invece, in dispetto.</p>
            <p>Egli non vide in quella determinazione di Marta le strette della
                                        necessità, l'urgenza di provvedere ai bisogni primi della
                                        famiglia, ai quali lui stesso di nascosto avrebbe voluto
                                        provvedere; vide soltanto l'ardita e sprezzante volontà di
                                        lei di levar la fronte contro tutto il paese, quasi dicendo:
                                        "Basto a me stessa e ai miei: non mi curo della vostra
                                        condanna". E si sentì messo da parte; non solo non curato,
                                        ma anche disprezzato e deriso dalla moglie. E una smania
                                        rabbiosa cominciò ad agitarlo, la quale si manifestava
                                        specialmente in uno sdegno incomprensibile per la
                                        professione ch'ella voleva darsi a esercitare:</p>
            <p>- La maestra! La maestra! Colei che fu mia moglie, ora deve fare
                                        la maestra!</p>
            <p>E non se ne poteva dar pace, come se fare la maestra significasse
                                        un disonore per il nome che aveva portato.</p>
            <p>Intanto, come impedirglielo? come farsi vivo? come farle sentire
                                        che non poteva non curarsi di lui, spezzare la catena,
                                        sottrarsi al peso morto d'un legame, a cui non s'era
                                        mantenuta fedele?</p>
            <p>E le smanie crescevano... Un nuovo scandalo? una nuova vendetta?
                                        Si sarebbe prestato a fomentare la calunnia della pretesa
                                        relazione tra Marta e l'Alvignani, pubblicando le lettere
                                        che questi le aveva scritte? No, no! Il ridicolo sarebbe
                                        caduto più apertamente sopra di lui. Tanto, il paese credeva
                                        a quella relazione scandalosa, e il partecipare alla
                                        calunnia gli avrebbe fatto soltanto sentire vieppiù
                                        l'impotenza sua contro colei che mostrava di non curarsi né
                                        di lui né di nessuno. Meglio anzi fare in modo che quella
                                        calunnia si sventasse. Sì... ma come? E qui un sorgere e un
                                        immediato abortire di propositi contrarii, ora dettati
                                        dall'odio per l'Alvignani, e furibondi, ora dalla stizza,
                                        ora dall'amor proprio ferito, ora dalla generosità.</p>
            <p>Usciva di casa, senza direzione. A un tratto, si ritrovava per la
                                        strada del sobborgo, presso alla concerìa di Francesco
                                        Ajala. Che era venuto a fare fin qua? Oh, se avesse potuto
                                        vederla... Ecco la vecchia casa... Adesso ella abitava più
                                        giù... dopo la chiesa... E si avanzava cauto, guardando
                                        furtivamente ai rari balconi illuminati. Al primo rumore di
                                        passi in distanza, per la strada solitaria, tornava indietro
                                        per non farsi scorgere in quei dintorni; e rincasava.</p>
            <p>Ma il giorno appresso, daccapo.</p>
            <p>Perché quella smania di rivedere Marta, o meglio, di farsi
                                        rivedere da lei? Non lo sapeva neppur lui. Se la immaginava
                                        vestita di nero, come Niccolino l'aveva veduta quel giorno,
                                        in chiesa.</p>
            <p>- Sai? Più bella di prima!</p>
            <p>Ma ella, certo, non lo avrebbe guardato; avrebbe abbassato subito
                                        gli occhi scoprendolo da lontano. Fermarla per istrada?
                                        parlarle? Follie! E che avrebbe pensato la gente? E lui, che
                                        le avrebbe detto?</p>
            <p>In tali condizioni di spirito, una mattina, si recò in casa di
                                        Anna Veronica.</p>
            <p>Nel vederselo davanti, pallido, sconvolto, Anna restò.</p>
            <p>- Che vuole da me?</p>
            <p>- Scusi dell'incomodo... Stia, stia seduta, prego. Prendo la
                                        seggiola da me.</p>
            <p>Ma tutte le seggiole erano ingombre di biancheria ammonticchiata,
                                        e Anna dovette alzarsi per liberarne una.</p>
            <p>- Quanta bella roba... - fece Rocco, imbarazzato.</p>
            <p>- Della baronessa Troìsi.</p>
            <p>- Per la figlia?</p>
            <p>Anna accennò di sì col capo, e Rocco trasse un sospiro,
                                        contraendo la fronte e infoscandosi. Si ricordò dei
                                        preparativi delle sue nozze, del corredo di Marta.</p>
            <p>- Ecco la seggiola, - gli disse Anna, con impacciata premura.</p>
            <p>Rocco sedette, cupo. Non sapeva da qual parte incominciare il
                                        discorso. Restò un momento con le ciglia aggrottate, gli
                                        occhi bassi, insaccato nelle spalle, come in attesa di
                                        qualche cosa che dovesse cadergli addosso. Anna Veronica,
                                        ancora presa dallo stupore, lo spiava in volto
                                        acutamente.</p>
            <p>- Lei... già saprà... m'immagino, - cominciò egli finalmente,
                                        impuntando a ogni parola, senza alzar gli occhi. - So che è
                                        amica di casa di... e anzi...</p>
            <p>S'interruppe; non poteva seguitare in quel tono, in quella
                                        positura. Si scosse, alzò la testa e guardò Anna in
                                        faccia.</p>
            <p>- Senta, signora maestra, io credo che... sì, io non credo a ciò
                                        che la gente va dicendo contro di... Marta, adesso, per
                                        questa sua nuova pazzia...</p>
            <p>- Ah, - fece Anna, crollando il capo con un mesto sorriso. - La
                                        chiama pazzia, lei?</p>
            <p>- Più che pazzia! - rispose Rocco, pronto, con ira. -
                                        Scusi...</p>
            <p>- Non so che vada dicendo la gente, - riprese Anna. - Me
                                        l'immagino... E lei fa bene, signor Pentàgora, a non
                                        crederci; tanto più che nessuno meglio di lei può sapere.
                                        -</p>
            <p>- Non parliamo di questo! non parliamo di questo, la prego! -
                                        saltò a dir Rocco, ponendo le mani avanti. - Non sono venuto
                                        per parlare del passato.</p>
            <p>- E allora? Scusi, se lei stesso dice che non crede... - tentò
                                        d'aggiungere Anna.</p>
            <p>- Che cosa? Sa che dice la gente? - domandò egli con voce
                                        alterata. - Che la corrispondenza con l'Alvignani séguita...
                                        Ecco!</p>
            <p>- Séguita?</p>
            <p>- Sissignora. E questo perché? Per l'eterna sua smania di
                                        comparire! Ma come... tu sai ciò che ti pesa addosso, sai
                                        quello che hai fatto, e hai il coraggio d'uscire in piazza a
                                        sfidare la maldicenza del paese? La gente parla... Sfido!
                                        Come ha ottenuto quel posto?</p>
            <p>- Ma si sa! - fece Anna con amarissimo sdegno. - Così soltanto
                                        oggi si ottengono i posti! E sono loro, i tanti guardiani
                                        dell'onestà che ha il nostro paese, che insegnano il modo e
                                        la via... Fate così, perché tanto... lo facciate o no, è
                                        tutt'uno; per noi sarà sempre come se l'aveste fatto.
                                        Sciocca Marta, dunque, che non l'ha fatto, è vero? Che le ha
                                        giovato? Chi ci crede?</p>
            <p>- Io non ci credo, le ho detto, - rispose Rocco, infoscandosi
                                        maggiormente. - E pur nondimeno ritengo che, se la gente
                                        sparla, non ha tutti i torti... Che vuole che si capisca
                                        d'esami fatti più o meno bene? Si pensa all'intrigo, si
                                        pensa! Eh, non vuol guardarci, lei, da quest'altro lato...
                                        Ecco perché può scusarla!</p>
            <p>- Non solo, sa? - gridò Anna, levandosi, - ma anche lodarla,
                                        signor Pentàgora! Io lodo Marta e l'ammiro! Perché entro
                                        nella coscienza di quella povera figliuola e, se ci vedo un
                                        rimorso per gli altri che penano per lei ingiustamente, non
                                        ci trovo però né macchia né peccato, davanti a Dio! Ci trovo
                                        il bruciore per le offese, per gli oltraggi patiti, ci sento
                                        un grido: "Ora basta!". Ma sa lei come sono ridotte? Sa che
                                        non hanno più neanche da mangiare? A chi spettava di
                                        sostenere la madre e la sorella? di rialzarle un po' dalla
                                        miseria? So io, so io il sacrifizio che le è costato, povera
                                        Marta! O dovevano morire di fame per far piacere a lei e al
                                        paese?</p>
            <p>Rocco Pentàgora si alzò anche lui, stravolto, con la faccia
                                        pezzata qua e là di rosso; s'aggirò smaniosamente per la
                                        stanza, tastando i mobili, agitando continuamente le dita;
                                        poi s'accostò ad Anna, con gli occhi torvi, le afferrò le
                                        mani:</p>
            <p>- Senta, signora maestra... Per carità, le dica... le dica che
                                        rinunzii all'idea di... di far la maestra; che... che non
                                        dia più cagione alla gente di sparlare e... e provvederò io,
                                        dica così, ai bisogni della sua famiglia, senza... senza
                                        farlo sapere a nessuno... neanche a mio padre, s'intende!
                                        Glielo prometto su la santa memoria di Francesco Ajala! Non
                                        lo faccio per amore, creda! lo faccio per decoro, di lei e
                                        mio... Glielo dica...</p>
            <p>Anna Veronica promise di far l'ambasciata: e poco dopo egli,
                                        ripetendo raccomandazioni e promesse, andò via più turbato e
                                        smanioso di com'era venuto.</p>
            <p>- Per decoro, non per amore... Glielo dica. Per decoro! siamo
                                        intesi...</p>
         </div>
         <div type="chapter" n="1.13" xml:id="IT00200100013">
            <head>XIII.</head>
            <p>Anna Veronica scappò in fretta dalle Ajala, appena andato via
                                        Rocco Pentàgora.</p>
            <p>- Dov'è Marta? - domandò piano a Maria, ponendosi un dito su le
                                        labbra.</p>
            <p>- Nella sua camera... Perché?</p>
            <p>- Zitta! Piano!</p>
            <p>Fece segno alla signora Agata d'accostarsi; si guardò
                                        d'attorno:</p>
            <p>- Lasciatemi sedere... Tremo tutta... Ah, care mie, se sapeste!
                                        Indovinate chi è venuto da me, poco fa? Il marito di
                                        Marta!</p>
            <p>- Rocco! Lui! - esclamarono insieme, sottovoce, Maria e la madre,
                                        stupite.</p>
            <p>Anna si ripose il dito su le labbra.</p>
            <p>- Come un pazzo, - aggiunse, agitando le mani per aria. - Ah che
                                        paura! La ama ancora, ve lo dico io! Se non fosse... - Ma
                                        sentite: dunque, è venuto da me. Io, dice, non credo alle
                                        calunnie della gente...</p>
            <p>- E allora? - scappò dal cuore alla madre.</p>
            <p>- Giusto così: e allora? gli ho detto io, come te. Ma egli,
                                        Marta, dice, - aspetta! - non doveva, dice, esporsi alla
                                        malignità della gente, far la maestra, insomma... N'è
                                        sdegnato, avvilito... Basta: sapete, care mie, che m'ha
                                        proposto? Che io induca Marta a rinunziare alle sue idee...
                                        Provvederà lui, dice, ai bisogni vostri; tanto perché la
                                        gente non sparli più.</p>
            <p>- E nient'altro? - sospirò a questo punto la signora Agata. - Ah,
                                        con un po' di danaro soltanto, somministrato di furto, come
                                        in elemosina, intende di chiudere la bocca alla gente? E
                                        domani non si dirà che il denaro ci venga da altra mano? Oh
                                        sciocco e vile!</p>
            <p>- No! no! - riprese Anna. - Non dire così... E` innamorato, credi
                                        a me... Ma c'è quel cane giudeo del padre, capisci? e finché
                                        c'è lui... Se Marta intanto volesse scrivergli un
                                        biglietto...</p>
            <p>- A chi?</p>
            <p>- A lui, al marito! da intenerirlo; una lettera come lei sola sa
                                        scriverne... Questo sarebbe proprio il momento! "Tu sai
                                        bene," dovrebbe dirgli, "quanto ci sia stato di vero... e
                                        ora vedi come sono trattata? ciò che si dice di me?" Ah, se
                                        volesse scrivergli queste due parole... Tanto più che me
                                        l'ha chiesta lui una risposta... Che ne dite?</p>
            <p>- Marta non lo farà! - disse Maria, scotendo il capo.</p>
            <p>- Proviamo! - replicò Anna. - Volete che le parli io? Dov'è?</p>
            <p>- Di là, - accennò la signora Agata. - Ma temo che non sia il
                                        momento...</p>
            <p>- Vado io sola, - aggiunse Anna, levandosi.</p>
            <p>Marta era stesa sul lettuccio, con le braccia conserte sul
                                        guanciale e la faccia nascosta; appena sentì schiudere
                                        l'uscio restrinse le braccia e vi cacciò più addentro il
                                        volto.</p>
            <p>- Sono io, Marta, - disse Anna, richiudendo l'uscio pian
                                        piano.</p>
            <p>- Lasciami, per carità, Anna! - rispose Marta, senz'alzare la
                                        testa, agitandosi sul letto. - Non tentare di
                                        confortarmi!</p>
            <p>- No, no, - s'affrettò a soggiungere Anna Veronica, accostandosi
                                        al lettuccio e posandole lieve una mano su le spalle. -
                                        Volevo soltanto vederti...</p>
            <p>- Non voglio veder nessuno, non posso sentire nessuno, in questo
                                        momento! - riprese Marta smaniosamente. - Lasciami, per
                                        carità!</p>
            <p>Anna ritrasse subito la mano, e disse:</p>
            <p>- Hai ragione...</p>
            <p>Attese un pezzo, poi riprese sospirando:</p>
            <p>- Troppo bello... troppo facile sarebbe stato! T'immaginavi che
                                        la gente non dovesse impedirti d'andare per la strada che ti
                                        sei aperta col lavoro, con l'ingegno, col coraggio... Ma a
                                        che servono, cara mia, queste cose? Protezioni ci vogliono!
                                        Ne hai? No... Si va avanti con queste soltanto; e ognuno
                                        giudica come pensa...</p>
            <p>Marta levò improvvisamente la testa dal guanciale e disse con
                                        ira:</p>
            <p>- Ma se l'avevano promesso a me, quel posto!</p>
            <p>- Sì, - replicò subito Anna, - ed è infatti bastato questo
                                        soltanto, questa semplice promessa non mantenuta, perché la
                                        gente cominciasse a gridare che tu eri protetta da
                                        qualcuno...</p>
            <p>- Io? - fece Marta, non comprendendo dapprima e guardando negli
                                        occhi Anna Veronica. Poi diede un grido: - Ah!... Io...
                                        io... - E non poté dir altro; si premette il volto con le
                                        mani; poi proruppe: - Eh già! sì... sì... così deve credere
                                        la gente! Ci sarà chi va spargendo questa nuova
                                        calunnia!</p>
            <p>- Lui, no, sai? tuo marito, no, - disse subito Anna. - E` venuto
                                        da me apposta, per dirmelo.</p>
            <p>- Rocco? - esclamò Marta, sbalordita, tentando invano
                                        d'aggrottare le ciglia. - Rocco è venuto da te?</p>
            <p>- Sì, sì, poco fa... per dirmi che non ci crede!</p>
            <p>- Da te? lui?</p>
            <p>Lo sbalordimento impediva ancora all'odio di trovare la ragione
                                        di quella visita.</p>
            <p>- E che vuole?</p>
            <p>- Vuole... - rispose Anna, - vorrebbe che tu...</p>
            <p>- Sai che vuole? - scattò Marta, con gli occhi lampeggianti. -
                                        Gli è mancato il coraggio; ha rimorso, da un canto; e,
                                        dall'altro... io ho tentato di alzare la testa, è vero?
                                        ebbene, e lui, giù! vorrebbe farmela riabbassare, giù! giù!
                                        nel fango in cui m'ha gettata! Questo vuole! Io non debbo
                                        più respirare; non debbo cancellarmi dalla fronte, qua, il
                                        marchio, il marchio con cui ha creduto di bollarmi! Questo
                                        vuole! Oh, se gli do questa soddisfazione, di rimanere
                                        appiattata nel fango, come una ranocchia ch'egli possa
                                        schiacciare col piede, se gliene venga la voglia; se gli do
                                        questa soddisfazione, sai? ma sarebbe anche capace di
                                        mantenermi, di darmi da vestire e da mangiare, a me e ai
                                        miei...</p>
            <p>Anna la guardò sorpresa e dolente.</p>
            <p>- Non vuole questo, di'? - incalzò Marta. - Ho indovinato? Vuoi
                                        darlo davvero a conoscere a me? Gli leggo in fronte, come in
                                        un libro, ciò che gli passa per il capo!</p>
            <p>- Se tutto questo volessi scriverglielo... - arrischiò
                                        timidamente Anna.</p>
            <p>- Io? a lui?</p>
            <p>- Perché vorrebbe una risposta...</p>
            <p>- Da me? - fece Marta, con sdegno. - Io, scrivere a lui? Ma io...
                                        guarda, piuttosto... giacché nulla è valso per costoro e la
                                        mamma e Maria per vivere debbono avvilirsi con me al
                                        servizio altrui... io, guarda, a un altro piuttosto
                                        scriverei... a Roma...</p>
            <p>- No, Marta! - esclamò Anna, afflitta.</p>
            <p>- No... no... - si disdisse subito Marta, rovesciandosi di nuovo
                                        sul letto, con la faccia affondata nei guanciali. - No... lo
                                        so! Morire di fame, piuttosto...</p>
            <p>Anna Veronica non seppe dirle più nulla. Carezzò con gli occhi
                                        pietosi, sul letto, quel corpo fiorente, scosso dal pianto;
                                        con una mano le rassettò sui piedi un lembo della veste che
                                        le si era rimboccato su la gamba.</p>
            <p>Sospirò e uscì dalla camera.</p>
            <p>Né la signora Agata né Maria, rivedendola, le domandarono nulla.
                                        Tutt'e tre stettero in silenzio un lungo tratto, con gli
                                        occhi fissi nel vuoto.</p>
            <p>- Se tu andassi dal Torchiara? - suggerì Anna, alla fine.</p>
            <p>La signora Agata la guardò, come per dire: "A far che?".</p>
            <p>- E` un'ingiustizia, - aggiunse Anna. - Qualche cosa il Torchiara
                                        ti dirà... Anche per sentire... Potete durare così?</p>
            <p>Da due giorni, infatti, Marta non prendeva quasi cibo, buttata lì
                                        sul letto, irremovibile.</p>
            <p>- Che vuoi che mi dica? - Sospirò la signora Agata. - Ormai il
                                        posto è dato...</p>
            <p>- Ma era stato promesso a Marta, prima! - disse Anna.</p>
            <p>- Ti spiegherà... No, senza farti illusioni, lo so; ma ti dirà
                                        almeno qualche buona parola. Per scuotere questa povera
                                        figliuola... Sù, Agata mia, va'... Ora stesso! Lo so, è un
                                        sacrificio...</p>
            <p>- Per me? - fece desolatamente la signora Agata, levandosi e
                                        aprendo le braccia.</p>
            <p>Tutto per lei, ormai, era come niente. Non aveva più volontà. Si
                                        appuntò la cuffia vedovile su i capelli divenuti grigi in
                                        pochi mesi, e disse:</p>
            <p>- Per me, vado subito...</p>
            <p>Come se avesse veramente da vergognarsi di qualche cosa, schivava
                                        però per via gli sguardi della gente. Erano tanti, tutto il
                                        paese era per l'ingiustizia, per la condanna; e s'era
                                        nascosto il marito, l'uomo che non aveva chiesto mai nulla,
                                        che non s'era mai inchinato ad alcuno. Che era lei? Una
                                        povera donna era, sbigottita da quella ingiustizia,
                                        sbigottita dalla sciagura; e si vergognava, sì, della
                                        miseria, si vergognava della veste che aveva indosso. Marta,
                                        Marta avrebbe dovuto starsene rassegnata e dimessa, ad
                                        aspettare giustizia dal tempo: avrebbero lavorato tutte e
                                        tre insieme, nell'ombra, e tirato innanzi alla meglio; senza
                                        andare a suscitare di nuovo tutta questa guerra.</p>
            <p>Ecco la casa del Torchiara. Salì a stento, ansimando, la scala;
                                        davanti all'uscio prima di sonare, si nascose il volto con
                                        le mani.</p>
            <p>- E` solo? - domandò per prima cosa alla serva, che venne ad
                                        aprirle.</p>
            <p>- No, c'è il professor Blandino, - le rispose questa.</p>
            <p>- Allora... aspetto qua?</p>
            <p>- Come vuole... Intanto, l'annunzio.</p>
            <p>Poco dopo, il cavalier Claudio Torchiara, scostando con una mano
                                        la tenda dell'uscio e rialzandosi con l'altra sul naso le
                                        lenti fortissime da miope che gli rimpiccolivano gli occhi,
                                        chiamò:</p>
            <p>- Venga avanti, favorisca, signora!</p>
            <p>La prese per mano e la condusse davanti al canapè dello
                                        studio.</p>
            <p>La signora Agata, inchinando il capo con un sorriso mesto,
                                        sedette in un angolo del canapè.</p>
            <p>- Il professor Luca Blandino, - aggiunse il Torchiara,
                                        presentandolo.</p>
            <p>- Conosco... conosco... - interruppe l'uomo calvo e barbuto,
                                        porgendo distrattamente la mano alla signora che guardava
                                        imbarazzata. - La vedova di Francesco Ajala? Gran
                                        galantuomo, suo marito!</p>
            <p>Il Torchiara sospirò, rialzandosi una seconda volta sul naso le
                                        lenti legate in grossi cerchietti d'oro. Vi fu un momento di
                                        silenzio, durante il quale la signora Agata frenò a stento
                                        le lagrime.</p>
            <p>- Com'è vero, - riprese il Blandino, con gli occhi chiusi, le
                                        braccia conserte, - com'è vero che la nostra condotta è per
                                        gli altri giusta o ingiusta, non in virtù della sua natura
                                        intrinseca, ma in virtù d'ordini estrinseci... Come abbiamo
                                        giudicato noi Francesco Ajala? Lo abbiamo giudicato col
                                        vocabolario di cui comunemente ci serviamo parlando
                                        d'obblighi e di doveri, cioè senza penetrare affatto nel
                                        codice particolare prescritto a lui dalla sua stessa natura
                                        e redatto, per così dire, dalla sua educazione. Purtroppo
                                        così giudichiamo noi!</p>
            <p>E si alzò.</p>
            <p>- Te ne vai? - gli domandò il Torchiara.</p>
            <p>Il Blandino non rispose: si mise a passeggiare per la stanza con
                                        le ciglia corrugate e gli occhi semichiusi, non intendendo
                                        affatto, nella sua distrazione, di quanto impaccio fosse
                                        alla signora la sua presenza e quanto sconveniente.</p>
            <p>- Ella mi fa l'onore di questa visita per la sua figliuola, è
                                        vero, signora? - domandò piano il Torchiara, guardandola con
                                        aria di rassegnazione e di scusa per la presenza del
                                        Blandino, come se volesse dirle: "Pazienza! bisogna
                                        compatirlo: è fatto così...".</p>
            <p>Al Torchiara però non rincresceva affatto la presenza del
                                        Blandino. Lo aveva anzi trattenuto apposta all'annunzio
                                        della visita, per far che questa non durasse troppo e non
                                        riuscisse soverchiamente penosa all'ottimo suo cuore,
                                        sensibilissimo. Gli toccava infatti di togliere le ultime
                                        speranze a quella povera madre... Ma era troppo presto,
                                        ecco, per una nomina, fosse pur temporanea, di semplice
                                        supplenza... Carriera difficile, difficilissima, quella
                                        dell'insegnamento! Bisognava attendere ancora un po',
                                        ecco... Oh, l'avvenire sarebbe stato piano, ridente di belle
                                        promesse per la giovine maestra, senza dubbio! Come, come?
                                        La Breganze? Ah sì... E a questa interrogazione molto
                                        imbarazzante per l'ottimo suo cuore, il cavalier Torchiara
                                        si grattò il capo con un dito e si rialzò una terza volta
                                        sul naso le lenti. Sì, la Breganze, la nipote del
                                        consigliere Breganze, amico suo... Nessuna inframmettenza,
                                        badiamo! Precedenza soltanto, questione di precedenza,
                                        ecco... Non di valore! Per quanto la Breganze, brava
                                        insegnante anch'essa, via... Ma egli sapeva bene che il
                                        valore della giovine maestra Ajala era incomparabilmente
                                        superiore... oh sì! oh sì!</p>
            <p>A Luca Blandino, mentre passeggiava assorto nei suoi pensieri,
                                        con le mani congiunte dietro la schiena, giungevano alcune
                                        frasi a mezzo, che gli facevano corrugare vieppiù le ciglia,
                                        di tratto in tratto. Non intese nulla del penosissimo
                                        dialogo; notò solo l'espressione d'angoscioso smarrimento,
                                        di profonda disperazione sul volto della signora Ajala,
                                        quando si alzò e chinò il capo in segno di saluto.</p>
            <p>- Auff! - sbuffò il Torchiara, dopo avere accompagnato la signora
                                        fino alla porta, rientrando in salotto. - Non ne posso più
                                        di questa maledetta faccenda! La compatisco, povera signora.
                                        Ma che posso farci io, se la figliuola... Tu m'intendi!
                                        Abbiamo la disgrazia di vivere in una piccola città, dove
                                        certe cose non si sanno perdonare, né dimenticare... Non
                                        posso mica mettermi, signor mio, contro tutto il paese,
                                        Orazio sol contro BEOZIA tutta!</p>
            <p>- Di che si tratta? - domandò il Blandino.</p>
            <p>- Miserie, caro, miserie! Della più tremenda: quella in abito
                                        nero! Di pane si tratta... Ma che posso farci, signore Iddio
                                        benedetto? Me n'affliggo, e basta.</p>
            <p>E spiegò al Blandino le ragioni della visita della signora
                                        Ajala.</p>
            <p>- Come? E tu l'hai mandata via così? - esclamò il Blandino, in
                                        risposta. - Ohi ohi ohi... m'hai tutto scombussolato...
                                        Come? Perdio! Ma qui bisogna agire, riparare... e
                                        subito!</p>
            <p>Il Torchiara scoppiò a ridere.</p>
            <p>- Dove vuoi andare adesso?</p>
            <p>Il Blandino, tutto agitato, s'era messo a correre per la
                                        stanza.</p>
            <p>- Il cappello... Dove ho lasciato il cappello?</p>
            <p>- La testa! la testa! - esclamò il Torchiara, ridendo ancora. -
                                        Cerca la testa piuttosto!</p>
            <p>Lo afferrò per un braccio.</p>
            <p>- Vedi? Poi ti dicono pazzo! Prima hai preso le parti del marito,
                                        nel duello; adesso vuoi difendere la moglie?</p>
            <p>- Ma io non giudico come voi! - gli gridò Luca Blandino. - Io
                                        giudico secondo i casi: non mi traccio, come voi, una linea:
                                        fin qui è male, fin qui è bene... Lasciami agire da pazzo!
                                        Vado a scrivere un letterone d'improperii a Gregorio
                                        Alvignani... Ah, lui, il grand'uomo, se ne deve uscire così,
                                        dopo aver gettato nell'ignominia e nella miseria un'intera
                                        famiglia? Ma sai che le lettere gliele buttava dalla
                                        finestra come un ragazzino? Ti saluto... ti saluto...</p>
            <p>E il Blandino scappò via, tra le risa sforzate del cavalier
                                        Claudio Torchiara.</p>
         </div>
         <div type="chapter" n="1.14" xml:id="IT00200100014">
            <head>XIV.</head>
            <p>Circa tre mesi dopo, inaspettatamente, venne a Marta un invito
                                        del Direttore del Collegio.</p>
            <p>La vecchia portinaja Sabetti, che aveva recato dolente la cattiva
                                        notizia della supplenza accordata alla Breganze, entrò
                                        questa volta gridando, tutta esultante:</p>
            <p>- Signorina! Signorina! La avremo con noi! Con noi, signorina
                                        bella! Tenga, legga questo biglietto...</p>
            <p>Fu, nella squallida desolazione, come un raggio di sole
                                        improvviso. Marta diventò in volto di bragia.</p>
            <p>- Che felicità! - seguitava la vecchia Sabetti, gestendo con
                                        fuoco. - La maestra Flori della seconda preparatoria, se ne
                                        torna lassù, fuorivia! Ha ottenuto il trasloco, Dio sia
                                        lodato! Le ragazze rifiateranno. -</p>
            <p>- Debbo recarmi in giornata al Collegio... annunziò Marta con
                                        voce tremante dalla commozione, dopo aver letto
                                        l'invito.</p>
            <p>- Sissignora! - riprese la vecchia portinaja. - E vedrà che è per
                                        questo! Ne sono sicura!</p>
            <p>- Ma come! - osservò Marta. - La Flori, trasferita?</p>
            <p>- Traslocata, sissignora! Fortuna, le dico, per le povere
                                        ragazze... Che pittima!</p>
            <p>- Con l'anno scolastico già cominciato? - osservò Marta, non
                                        sapendo che pensare.</p>
            <p>- Il Torchiara, forse... - sfuggì alla signora Agata.</p>
            <p>E riferì alla figlia la visita fatta di nascosto all'Ispettore
                                        scolastico.</p>
            <p>Poco dopo, mentre si vestiva per recarsi al Collegio, passata la
                                        prima commozione, Marta intuì a chi doveva quella nomina
                                        tardiva: n'ebbe una scossa, e sentì mancarsi a un tratto la
                                        forza d'agganciare il busto alla vita.</p>
            <p>Ricominciò la guerra fin dal primo giorno di scuola.</p>
            <p>Già le altre maestre del Collegio, oneste e brutte zitellone, se
                                        la recarono subito a dispetto. Gesù, Gesù! un breve saluto,
                                        la mattina, con le labbra strette, e via; un freddo, lieve
                                        cenno del capo, ed era anche troppo! Un'onta per la classe
                                        delle insegnanti! un'onta per l'Istituto! Il mondo, sì,
                                        intrigo: per riuscire, mani e piedi! ma onestamente, oh!
                                        Anzi, ONORATAMENTE.</p>
            <p>E, sotto sotto, comentavano con acre malignità il modo con cui il
                                        Direttore e gli altri professori del Collegio fin dal primo
                                        giorno si erano messi a trattare l'Ajala; e rimpiangevano
                                        quella cara maestra Flori che non avrebbero più riveduta. La
                                        Flori: che pena!</p>
            <p>Riusciti vani i nuovi e più aspri reclami delle famiglie, le
                                        ragazze (assentatesi per alcuni giorni dalla scuola
                                        all'annunzio della nomina di Marta) cominciarono man mano a
                                        ripigliare le lezioni; ma cattive, astiose, messe sù
                                        evidentemente dai genitori contro la nuova maestra.</p>
            <p>A nulla giovò l'affabilità con cui Marta le accolse per
                                        disarmarle fin da principio; a nulla la prudenza e la
                                        longanimità. Si sottraevano sgarbatamente alle carezze, si
                                        mostravano sorde ai benevoli ammonimenti, scrollavano le
                                        spalle a qualche rara minaccia; e le più cattive, nell'ora
                                        della ricreazione in giardino, sparlavano di lei in modo da
                                        farsi sentire o, per farle dispetto, accorrevano ad
                                        attorniare le antiche maestre e a carezzarle, piene di moine
                                        e di premure, lasciando lei sola a passeggiare in
                                        disparte.</p>
            <p>Ritornando a casa, dopo sei ore di pena, Marta doveva fare uno
                                        sforzo violento su se stessa per nascondere alla madre e
                                        alla sorella il suo animo esasperato.</p>
            <p>Ma un giorno, ritornando più presto dal Collegio, accesa in
                                        volto, vibrante d'ira contenuta a stento, appena la madre e
                                        Anna Veronica le domandarono che le fosse avvenuto, ella,
                                        ancora col cappellino in capo, scoppiò in un pianto
                                        convulso.</p>
            <p>Esaurita finalmente la pazienza, vedendo che con le buone maniere
                                        non riusciva a nulla, per consiglio del Direttore s'era
                                        messa a malincuore a trattare con un po' di severità le
                                        alunne. Da una settimana usava prudenza con una di esse,
                                        ch'era appunto la figlia del consigliere Breganze, una
                                        magrolina bionda, stizzosa, tutta nervi, la quale, messa sù
                                        dalle compagne, era giunta finanche a dirle forte qualche
                                        impertinenza.</p>
            <p>- E io ho finto di non udire... Ma quest'oggi alla fine, poco
                                        prima che terminasse la lezione, non ho saputo più
                                        tollerarla. La sgrido. Lei mi risponde, ridendo e
                                        guardandomi con insolenza. Bisognava sentirla! "Esca fuori!"
                                        "Non voglio uscire!" "Ah! no!" Scendo dalla cattedra per
                                        scacciarla dalla classe: ma lei s'aggrappa alla panca e mi
                                        grida: "Non mi tocchi! NON VOGLIO LE SUE MANI ADDOSSO!".
                                        "Non le vuoi? Via, allora, via! esci fuori!" e fo per
                                        strapparla dalla panca. Lei allora si mette a strillare, a
                                        pestare i piedi, a contorcersi. Tutte le ragazze si levano
                                        dalle panche e le vengono intorno; lei, minacciandomi, esce
                                        dalla classe, seguita dalle compagne. E` andata dal
                                        Direttore. Questi non mi dà torto in loro presenza; rimasti
                                        soli, mi dice che io avevo un po' ecceduto; che non si
                                        debbono, dice, alzar le mani su le allieve... Io, le mani?
                                        Se non l'ho toccata! Alla fine però accetta le mie
                                        ragioni... Ma Dio, Dio; come andare avanti così? Io non ne
                                        posso più!</p>
            <p>Il giorno appresso, intanto, il padre della ragazza, il
                                        consigliere cavaliere ufficiale Ippolito Onorio Breganze,
                                        andò a fare una scenata nel gabinetto del Direttore.</p>
            <p>Era furibondo.</p>
            <p>L'obesità del corpo veramente non gli permetteva di gestire come
                                        avrebbe voluto. Corto di braccia, corto di gambe, portava la
                                        pancetta globulenta in qua e in là per la stanza,
                                        faticosamente, facendo strillare le suole delle scarpe a
                                        ogni passo. Alzare le mani in faccia alla sua figliuola?
                                        Neanco Dio, neanco Dio doveva permetterselo! Lui, ch'era il
                                        padre, non aveva mai osato far tanto! Si era forse tornati
                                        ai beati tempi dei gesuiti, quando s'insegnava a colpi di
                                        ferula su la palma della mano o sul di dietro? Voleva pronta
                                        e ampia soddisfazione! Ah sì, perrrdio! Se la signora Ajala
                                        aveva valide protezioni e preziose amicizie, lui, il
                                        consiglierrr Breganze, avrebbe rrreclamato rrriparazione e
                                        giustizia più in alto, più in alto (e si sforzava invano di
                                        sollevare il braccino) - sissignore, più in alto! a nome
                                        della Morale offesa non solo dell'Istituto, ma dell'intero
                                        paese.</p>
            <p>E DRI DRI DRI - strillavano le scarpe.</p>
            <p>Il Direttore non riusciva a calmarlo. Gli veniva quasi da ridere:
                                        in paese si diceva che colui non era veramente il padre
                                        della sua figliuola. Ma il consigliere Ippolito Onorio
                                        Breganze, paonazzo in volto, non poteva accontentarsi della
                                        semplice riprensione fatta a quattr'occhi alla maestra:
                                        pretendeva, esigeva una grave, una seria punizione! A lui,
                                        adesso, non istava più a cuore soltanto la sua cara piccina,
                                        ma anche "la salute morale, signor Direttore, di tutto il
                                        paese scandalizzato!". Non era forse a conoscenza il signor
                                        Direttore di quanto era avvenuto? non sapeva a qual donna si
                                        era affidata l'educazione delle tenere menti, delle gracili
                                        anime?</p>
            <p>- E` un'im-mo-ra-li-tà! - tuonò alla fine con tutta la voce,
                                        sillabando. - O ci rrrimedia lei, o ci rrrimedio io. Vado a
                                        far reclamo formale all'Ispettore scolastico! La
                                        rrriverisco.</p>
            <p>E cacciandosi di furia in capo, puhm! il cappello a stajo, se ne
                                        andò. Entrava il bidello. Si diedero un inciampone così
                                        forte, che per poco non si gettarono a terra tutti e
                                        due.</p>
            <p>- Scusi...</p>
            <p>- Scusi...</p>
            <p>E DRI DRI DRI...</p>
            <p>Due giorni dopo, il Direttore del Collegio fu chiamato
                                        dall'Ispettore scolastico.</p>
            <p>Da due mesi il Torchiara notava, costernato, il grave danno che
                                        quella nomina della maestra Ajala produceva in paese alla
                                        posizione politica non ancora assodata dell'Alvignani.
                                        "Signor mio, il cuore è stato sempre il gran nemico della
                                        testa!" aveva ripetuto più volte a se stesso. Perché si
                                        dilettava, il cavalier Claudio Torchiara, di formulare
                                        aforismi, intercalandovi di solito quel SIGNOR MIO anche
                                        quando gli enunziava a una donna o, per solitario spasso, a
                                        se medesimo.</p>
            <p>La visita furibonda del consiglier Breganze lo aveva lanciato
                                        addirittura in un mare di confusione. Adesso, dunque, pure
                                        il Municipio si sarebbe voltato contro l'Alvignani? Aveva
                                        promesso al Breganze riparo e soddisfazione, ora invitava il
                                        Direttore del Collegio; vagliando e traendo giudizio dalle
                                        opposte versioni del fatto, avrebbe scritto all'Alvignani
                                        per provvedere alla meglio e salvare all'uopo, come suol
                                        dirsi, capra e cavoli. In ultima analisi, pazienza per la
                                        capra. I cavoli, in questo caso, erano i voti con cui
                                        Gregorio Alvignani era stato eletto deputato.</p>
            <p>Il Direttore del Collegio, sebbene stanco ormai delle noje che
                                        gli aveva cagionate involontariamente quella maestra, difese
                                        pure Marta davanti all'Ispettore, per debito di
                                        coscienza.</p>
            <p>- Capisco, capisco, gli rispose il cavalier Torchiara. - Ma
                                        l'ingegno, signor mio, e la volontà di far bene non bastano;
                                        bisogna pure guardare, guardare nella vita privata, la
                                        quale, signor mio, influisce, ha il suo peso e non poco su
                                        la considerazione, in cui le allieve debbono tenere la
                                        propria maestra, mi spiego?... la quale...</p>
            <p>Ma il Direttore era venuto da poco in paese; non sapeva i
                                        precedenti della maestra; ammirato invece del grande valore
                                        di lei, credeva meritasse ogni considerazione!</p>
            <p>- E ne terremo conto! - esclamò il cavalier Torchiara. - Come no?
                                        ne terremo conto, tanto più che io so in che tristi
                                        condizioni versi la famiglia di lei, la quale... Non dubiti,
                                        si provvederà, con un trasferimento, per esempio,
                                        vantaggioso per la maestra... Intanto, signor mio, il naso
                                        bisogna pur cacciarlo fuori della scuola... e... e tener
                                        conto dei reclami del pubblico, il quale... Ecco, pare
                                        tuttavia che la signora maestra, per quanto, non dico di no,
                                        provocata e anche in certo qual modo scusabile... pare
                                        abbia.. sì, dico, ecceduto un tantino... Eh già! Il
                                        Breganze, signor mio, personaggio di conto... eh!... e anche
                                        nell'interesse della maestra, sarà meglio dargli qualche
                                        soddisfazioncella, perché la cosa non esca dalle sfere
                                        scolastiche, mi spiego?... Senta, facciamo così. Lei
                                        persuada la maestra Ajala a darsi per ammalata per una
                                        quindicina di giorni, e intanto chiami una supplente perché
                                        le alunne non abbiano a soffrirne nello svolgimento del
                                        programma, il quale... Nel frattempo si provvederà. Va bene
                                        così?</p>
            <p>E lo stesso giorno scrisse una lunga lettera confidenziale al SUO
                                        CARO GREGORIO, scongiurandolo di far tutto il possibile per
                                        ottenere il trasferimento della sua "raccomandata" - causa
                                        per lui di gravissimi danni. Non s'illudeva su le
                                        difficoltà; ma a lui, all'Alvignani, dopo lo splendido
                                        discorso alla Camera dei Deputati nella discussione del
                                        bilancio della pubblica istruzione (discorso che, d'un colpo
                                        - non per adularlo! - gli aveva creato una vera posizione
                                        parlamentare, come tutti i giornali assicuravano), nessuna
                                        difficoltà doveva riuscire insormontabile. Per quell'anno,
                                        del resto, la maestra Ajala poteva andare come supplente nel
                                        Collegio Nuovo in Palermo (posto vacante).</p>
            <p>In attesa di così grave decisione, Marta fu costretta a
                                        prolungare di altri quindici giorni "la sua malattia". Dopo
                                        circa un mese arrivarono due lettere dell'on. Alvignani, una
                                        per Marta, l'altra per l'ispettore Torchiara.</p>
            <p>Nel ricever quella lettera, Marta provò un vivissimo turbamento.
                                        Avvilita dall'impotenza di lottare contro l'ingiustizia
                                        patente di tutti; rivoltata della punizione inflittale
                                        immeritamente, si sentiva ormai avvelenata d'odio e di bile.
                                        Quella lettera le parve un'arma per la vendetta.</p>
            <p>Era sapientemente composta; non una anche vaga allusione al
                                        passato che potesse in quel momento urtarla; ma, sotto le
                                        amare riflessioni su la vita e su gli uomini, tanta
                                        intuizione dello stato d'animo in cui ella si trovava!
                                        Meglio, meglio chiudersi in un sogno continuo, sopra le
                                        volgarità e le comuni miserie dell'esistenza quotidiana,
                                        sopra il giogo livellatore delle leggi a un palmo dal fango,
                                        rete protettrice dei nani, ostacolo e pastoja a ogni
                                        ascensione verso un'idealità!</p>
            <p>Le diceva d'aver saputo quanto a lei era toccato di soffrire in
                                        quegli ultimi tempi e le annunziava il trasferimento e la
                                        nomina, per liberarla dal fango che l'attorniava. Si era
                                        presa lui, spontaneamente, questa libertà, sicuro
                                        d'interpretare un desiderio che ella non gli avrebbe mai
                                        manifestato; e la pregava di lasciarlo fare, di concedere
                                        almeno che, da lontano, egli si prendesse cura e si
                                        ricordasse sempre di lei. Purtroppo, i mezzi che gli si
                                        offrivano per manifestare rispettosamente tutto l'animo suo
                                        erano meschini e ristretti!</p>
            <p>In capo al foglio, ancora qui, latinamente inciso, il motto:
                                        NIHIL - MIHI - CONSCIO.</p>
            <p>Un solo rammarico per Marta, per Maria e per la madre, partendo:
                                        quello di lasciare Anna Veronica.</p>
            <p>Povera Anna! Faceva loro coraggio, ma in fondo al cuore era la
                                        più disajutata: esse erano in tre: lei sarebbe rimasta sola,
                                        sola, sola, come abbandonata tra nemici. E di nuovo per lei
                                        il silenzio, di nuovo la solitudine, i giorni tristi,
                                        lunghi, uguali...</p>
            <p>- Mi scriverete, però!</p>
            <p>Diceva di non voler piangere, e piangeva. Le labbra costrette per
                                        forza a sorridere, invece di un sorriso, facevano il
                                        greppo.</p>
            <p>Volle accompagnarle fino alla stazione ferroviaria a piè del
                                        colle su cui sorgeva la città. Durante il tragitto in
                                        vettura, non scambiarono una parola. Era una giornata umida,
                                        grigia, e la vecchia vettura rimbalzava su i fradici sassi
                                        dello stradone scosceso, scotendo continuamente i vetri mal
                                        connessi degli sportelli, i quali davano un frastuono
                                        irritante.</p>
            <p>Quando poi il convoglio stava per partire, Anna Veronica e la
                                        signora Agata, rimaste aggrappate l'una all'altra,
                                        soffocando i singhiozzi ciascuna su l'omero dell'altra,
                                        furono quasi strappate con violenza dal conduttore. Già la
                                        vaporiera fischiava, lì lì per mettersi in moto.</p>
            <p>Anna rimase col volto bagnato di lagrime e le braccia tese che si
                                        andavano lentamente abbassando, man mano che il nero
                                        convoglio si allontanava; gli occhi fissi a gli sportelli
                                        del vagone in cui le tre amiche erano salite, e da cui
                                        ancora fin laggiù, fin laggiù, si agitavano in saluto i
                                        fazzoletti...</p>
            <p>- Addio... Addio... - mormorava quasi a se stessa, agitando il
                                        suo, l'abbandonata.</p>
         </div></div>
         <div type="group" n="2" xml:id="IT002002">
            <head>PARTE SECONDA</head>
            <div type="chapter" n="2.1" xml:id="IT0020020001">
               <head>I.</head>
               <p>Una gaja casetta in via del Papireto, all'ultimo piano,
                                                ariosa: quattro lucide stanzette, col pavimento di
                                                mattoni di Valenza, con carta da parato un po'
                                                sbiadita, sì, ma senza strappi e di tinta gentile.
                                                La meno angusta sarebbe servita per la signora Agata
                                                e per Maria, che dormivano insieme; quella attigua,
                                                per Marta; da letto e da studio: vi si sarebbe
                                                adattata volentieri in grazia del balcone che dava
                                                su la via del Papireto; le altre due, sala da pranzo
                                                e salotto, da metter sù, per bene, col tempo.
                                                Delizia della casa, un terrazzo, la cui balaustrata
                                                a pilastrini pareva, a guardarla dalla via, una
                                                corona che cingesse l'edificio. Quanti fiori vi
                                                avrebbe coltivati Maria!</p>
               <p>Marta aveva trovato questa casa, guidata da un lontano
                                                ricordo. Il padre, nel condurla a Palermo tanti anni
                                                addietro, aveva voluto mostrarle il luogo ove da
                                                giovane aveva combattuto, il giorno stesso
                                                dell'entrata di Garibaldi.</p>
               <p>Lì, all'imboccatura di quella via, egli, in compagnia
                                                d'altri due volontarii, sparava contro una nuvola di
                                                fumo che partiva da lontane case di fronte, ove
                                                s'erano appiattate le soldatesche borboniche. Uno
                                                dopo l'altro, i due compagni eran caduti: egli
                                                seguitava a far fuoco, quasi aspettando che un'altra
                                                palla venisse per lui. A un tratto, s'era sentito
                                                battere leggermente a una spalla, e dir così:</p>
               <p>- Giovanotto, levatevi di qua: siete troppo esposto.</p>
               <p>Si era voltato, e aveva veduto Lui, Garibaldi, tutto
                                                impolverato, calmo, con le ciglia aggrottate, il
                                                quale, scostandolo, si era esposto, senza nemmeno
                                                pensarci, al posto che aveva stimato pericoloso per
                                                un semplice volontario.</p>
               <p>Marta aveva voluto, a sua volta, condurre la madre e la
                                                sorella a quella via, per indicar loro il posto. Per
                                                caso, alzando gli occhi, aveva scorto un cartello
                                                con l'APPIGIONASI giusto lì, al portoncino su
                                                l'imboccatura del vicolo. E avevano preso a pigione
                                                quella casa per memoria del padre, quasi perché il
                                                padre stesso ve le aveva condotte.</p>
               <p>Maria, con quel ricordo nell'anima, vi si sentiva meno
                                                sola e come protetta.</p>
               <p>Riassettatesi alquanto, dopo il trambusto, cominciarono
                                                tutte e tre a provvedere ai primi bisogni della
                                                nuova dimora. Le poche masserizie scampate alla
                                                rovina non bastavano più: poveri, malinconici avanzi
                                                di naufragio, a cui pur tanti ricordi
                                                s'aggrappavano.</p>
               <p>Uscivano di casa insieme per qualche compera, senza saper
                                                dapprima dove dirigersi. Si fermavano a guardare
                                                nelle vetrine di questo o di quel negozio, fuggendo
                                                la tentazione di entrare nei più ricchi. Smarrite
                                                per le vie della città, tra tanta gente ignota e il
                                                moto e il frastuono continui, provavano, nello
                                                smarrimento, un certo sollievo: nessuno lì le
                                                conosceva; potevano andare di qua, di là, indugiarsi
                                                a guardare a loro agio, liberamente, senza attirare
                                                gli sguardi maligni della gente. A Marta dava
                                                segreto fastidio l'ammirazione che suscitava nei
                                                passanti. Talvolta, per essere meno notata, usciva
                                                di casa senza rifarsi a modo i capelli.</p>
               <p>- Così, così... diceva a Maria, appuntandosi il
                                                cappellino e ravviandosi poi appena appena, in
                                                fretta, le ciocche su la fronte.</p>
               <p>Ma s'accorgeva, pur senza volerlo, che quel po' di
                                                disordine cresceva grazia alla sua figura:
                                                fuggevolmente glielo diceva lo specchio, glielo
                                                ripetevano poi gli sguardi dei passanti e le vetrine
                                                delle botteghe.</p>
               <p>Al Collegio Nuovo, intanto, era stata accolta con
                                                benevolenza dalla vecchia Direttrice, vera signora
                                                piena di garbo e di gusto, degna di presiedere a
                                                quel regio Educandato, ov'era accolto il fiore
                                                dell'aristocrazia e del censo.</p>
               <p>I modi e la figura di Marta attirarono subito
                                                l'attenzione della vecchia Direttrice, la quale non
                                                volle nascondere alla signora Agata il gradimento di
                                                avere per maestra "una bella figliuola" come quella.
                                                Tutto nella vita, su la terra, per la vecchia
                                                signora linda, curata, abbigliata con squisita
                                                eleganza, era fatto per la gioventù e per far
                                                sospirare i poveri vecchi. E dicendo ciò sorrideva:
                                                ma chi sa da qual fondo d'amarezza affiorava quel
                                                sorriso. Da vecchia, ella ormai non era brutta,
                                                anche perché si dimostrava così affabile e buona; ma
                                                da giovane non aveva dovuto esser bella. Tanto
                                                maggior merito, dunque, per la sua bontà.</p>
               <p>Diede a Marta, con quell'amorevolezza semplice che
                                                rassicura, notizia del Collegio, delle altre
                                                insegnanti interne, di tre professori, delle
                                                convittrici, dipingendo tutti con parole festevoli;
                                                parlò dell'orario della scuola, parlò un po' di
                                                tutto; e finalmente accordò a Marta quattro giorni
                                                di vacanza.</p>
               <p>Marta uscì dal Collegio come abbagliata di
                                                quell'accoglienza cordiale, che riferì poi a Maria,
                                                lodando tutto: l'edificio del Collegio, il lusso
                                                interno, l'ordine che doveva regnarvi. E dopo il
                                                primo giorno di scuola tornò a casa raggiante anche
                                                dell'accoglienza che le avevano fatto le convittrici
                                                dopo la presentazione lusinghiera della
                                                Direttrice.</p>
               <p>Al lieto umore di Marta rispondevano in quei giorni i
                                                primi accenni in terra e in cielo della rinascente
                                                primavera. L'aria era fredda ancora, frizzante nel
                                                mattino, quand'ella si recava al Collegio; ma era
                                                così limpido il cielo e così puro e saldo quel
                                                rigore del tempo che gli occhi erano felici di
                                                guardare e il seno d'allargarsi in larghi respiri.
                                                Pareva che l'anima delle cose, serenata finalmente
                                                dalla lieta promessa della stagione, si componesse,
                                                obliando, in una concordia arcana, deliziosa.</p>
               <p>E quanta serenità, quale freschezza nello spirito, in
                                                quei giorni, e che pace interiore! Si ridestava in
                                                Marta il lucido e gajo senso che, da bambina,
                                                possedeva della vita. Era paga: aveva vinto; sentiva
                                                di far bene, e le piaceva di vivere. Oh che
                                                brulichio sommesso avevano le foglie nuove, al
                                                levarsi del sole, quand'ella passava sotto gli
                                                alberi di Piazza Vittorio davanti alla Reggia
                                                normanna, e poi sotto quelli del Corso Calatafimi
                                                oltre Porta Nuova. La chiostra dei monti pareva
                                                respirasse nel tenero azzurro del cielo, come se
                                                quei monti non fossero di dura pietra.</p>
               <p>E andando così, senza fretta, Marta pensava alle lezioni
                                                da impartire, e dal benessere che sentiva, non
                                                solamente le idee sgorgavano spontanee, ma quasi le
                                                zampillavano le parole che avrebbe dette, i sorrisi
                                                con cui le avrebbe accompagnate. Provava uno
                                                stringente bisogno d'essere amata dalle allieve,
                                                eppure indugiava in quell'aria fresca della via per
                                                godere poi maggiormente del calore di quell'amore
                                                riverente delle alunne, nella tiepida stanza della
                                                scuola.</p>
               <p>Davvero, davvero erano passati i lugubri giorni; la
                                                primavera davvero ritornava anche per lei. Non la
                                                terra soltanto scoteva le ombre invernali; anch'ella
                                                poteva sottrarsi all'incubo delle tristi
                                                memorie.</p>
               <p>In casa, anche la madre e Maria parevano a Marta
                                                contente, e ne gioiva in fondo al cuore, con la
                                                coscienza ch'esse erano così per lei. Vivevano tutte
                                                e tre l'una per l'altra, schivando ogni ricordo del
                                                passato che le riconducesse col pensiero al paese
                                                natale, donde una sola immagine cara veniva: quella
                                                di Anna Veronica, della quale parlavano spesso,
                                                rileggendo le lunghe lettere ch'ella inviava. Così
                                                Anna rimaneva ancora la loro unica amica, l'unica
                                                compagna in quella separazione, quasi istintiva
                                                ormai, dal mondo.</p>
               <p>Degli altri inquilini della casa ricevettero soltanto una
                                                visita, che offrì loro in seguito e per parecchio
                                                tempo cagione di molte risa. Si era anche novamente
                                                stabilita in Marta la disposizione a scoprire e a
                                                rappresentare il ridicolo nascosto un po' in fondo a
                                                tutte le cose e a tutte le persone, ch'ella rifaceva
                                                negli atteggiamenti e nella voce con straordinaria
                                                facoltà imitativa. Le gambe di don Fifo Juè,
                                                l'inquilino del secondo piano, e il suo modo di
                                                sedere, la parlantina e i gesti romantici di sua
                                                moglie furono da lei resi con tanta comicità, che la
                                                madre e Maria si tenevano i fianchi dal troppo
                                                ridere:</p>
               <p>- Basta, Marta, per carità!</p>
               <p>Questo don Fifo Juè e la moglie, che si chiamava Maria
                                                Rosa, si presentarono parati di strettissimo lutto,
                                                con gli occhi bassi, l'espressione compunta, come se
                                                tornassero allora allora da un accompagnamento
                                                funebre.</p>
               <p>- Visita di convenienza... siamo gl'inquilini del secondo
                                                piano, - dissero con voce flebile a Maria che,
                                                aperta la porta, era rimasta perplessa davanti a
                                                quei due sconosciuti. Ed emisero, con un lamento
                                                della gola, un breve sospiro.</p>
               <p>Introdotti nel "futuro" salotto, don Fifo, lungo e magro,
                                                sedette con le gambe unite, i piedi congiunti,
                                                toccando appena il pavimento con la punta delle
                                                scarpe; le braccia conserte, come un ragazzo in
                                                castigo. I suoi pantaloni erano così stretti, che
                                                parevano cuciti su le gambe. Donna Maria Rosa,
                                                grassa e rubiconda, si rialzò su una spalla il
                                                lunghissimo e fitto velo di crespo che le pendeva
                                                dal cappello sul volto e, sedendo, trasse un altro
                                                sospiro lamentoso.</p>
               <p>Erano marito e moglie da tre mesi. Da un anno soltanto
                                                era morto il primo marito di donna Maria Rosa, don
                                                Isidoro Juè, detto don Dorò, fratello maggiore di
                                                don Fifo. E donna Maria Rosa, durante la lunga
                                                visita, non parlò che del marito defunto e del suo
                                                primo matrimonio, con le lagrime agli occhi e nella
                                                voce, come se don Dorò fosse morto ieri. Don Fifo,
                                                immobile, ascoltava con gli occhi bassi e le braccia
                                                conserte quell'eterno elogio funebre del fratello,
                                                di cui egli pareva il sarcofago e la moglie il
                                                cenotafio.</p>
               <p>Ah, nessuno, nessuno avrebbe saputo ridire tutte le virtù
                                                di don Dorò (LE VELTù - diceva donna Maria Rosa per
                                                parlare in lingua). Ella e don Fifo, mentre Dorò
                                                viveva, si erano data la mano per circondarlo di
                                                cure e di rispetto. Egli, Dorò, era stato la loro
                                                guida nella vita, il loro maestro. Marito, moglie e
                                                cognato erano vissuti sempre insieme, un'anima in
                                                tre corpi.</p>
               <p>- Nella pace degli angeli, signora mia!</p>
               <p>E Dorò stesso, con le sue labbra, sant'anima! morendo,
                                                aveva balbettato ai due infelici superstiti: - Fifo,
                                                - dice, - ti raccomando Maria Rosa! Consolatevi!
                                                Consolatevi! Seguitate a vivere l'uno per
                                                l'altra...</p>
               <p>- Ah, signora mia! - proruppe a questo punto donna Maria
                                                Rosa già al colmo della commozione, ricordando
                                                quelle parole e asciugandosi gli occhi che erano
                                                divenuti due fontane di lagrime, con un fazzoletto
                                                listato di nero. - Noi del resto, - riprese poco
                                                dopo, rassettatasi alquanto e soffiatosi
                                                strepitosamente il naso, - noi, del resto, abbiamo
                                                domandato consiglio, signora mia, a tutti i
                                                conoscenti, uno per uno, raccomandando che ci
                                                ajutassero con la loro esperienza, che ci dicessero
                                                coscienziosamente ciò che avremmo dovuto fare noi
                                                due poveretti rimasti soli, senza la Sant'anima! La
                                                nostra condizione era questa: cognati... e dovevamo
                                                vivere insieme, sotto lo stesso tetto... la gente
                                                avrebbe potuto sparlare... E tutti, tanto buoni,
                                                bisogna dire la verità, ci hanno consigliato di far
                                                questo passo, tutti! Siamo entrambi d'una certa età,
                                                è vero; ma sa, signora mia, la maldicenza com'è?
                                                dove non può mettere i piedi, mette le scale... E in
                                                questa città poi...</p>
               <p>- Oh, da per tutto! - sospirò la signora Agata.</p>
               <p>- Da per tutto, da per tutto, dice bene, signora mia...
                                                Così, ci siamo sposati ch'è poco... Abbiamo dovuto
                                                aspettare i nove mesi prescritti dalla legge, benché
                                                per me, sa, non ci fosse pericolo, come volevo far
                                                notare ai signori del Municipio: figli, niente; Dio
                                                non m'ha voluto consolare; Dorò malaticcio sempre e
                                                deboluccio, signora mia... Basta, ci siamo
                                                sposati.</p>
               <p>Don Fifo pareva tutto appiccicato, e che, movendosi a
                                                parlare, si spiccicasse tutto: le labbra, la lingua,
                                                le palpebre, le pinne del naso. Soltanto le gambe
                                                gli restavano appiccicate l'una all'altra. Ma, in
                                                fin dei conti, non parlò molto. A un certo pulito,
                                                ruppe in questa esclamazione:</p>
               <p>- Ah, dolori, signora, dolori! Cristo solo lo sa!</p>
               <p>E per poco Marta e Maria non scoppiarono a ridergli in
                                                faccia.</p>
            </div>
            <div type="chapter" n="2.2" xml:id="IT0020020002">
               <head>II.</head>
               <p>Marta avrebbe voluto rifare tanto alla madre quanto a
                                                Maria la vita comoda e lieta d'una volta, allor che
                                                il padre viveva, e prosperava la concerìa. E non
                                                risparmiava sacrifizii e lavoro. Aveva ottenuto
                                                dalla Direttrice del Collegio di dare lezioni
                                                particolari alle piccole convittrici delle classi
                                                inferiori; e quel che traeva da queste lezioni e lo
                                                stipendio mensile dava intatto alla madre, a cui
                                                proibiva di lamentarsi della troppa fatica alla
                                                quale si sottoponeva giornalmente, senza godere più
                                                nulla dei frutti. Ma la madre s'ingannava. Marta non
                                                godeva? O non erano frutti del suo lavoro la rinata
                                                fiducia nella vita tanto della madre quanto della
                                                sorella, e la presente pace? non era premio al suo
                                                lavoro il sorriso che ora ritornava spontaneo alle
                                                loro labbra? Avrebbe dato il sangue delle vene per
                                                vederle ancora più contente, per godere della vista
                                                d'altri sorrisi su le loro labbra. E in fondo al
                                                cuore si sentiva inebriata della propria generosità,
                                                giacché ella nell'intimo suo non s'era mai acchetata
                                                all'offesa che il padre le aveva fatto,
                                                condannandola cecamente e precipitando la famiglia
                                                nella miseria.</p>
               <p>L'unica passione di Maria pareva la musica? Ebbene, un
                                                pianoforte a Maria, quasi nuovo, da pagare a un
                                                tanto al mese. Tenere nella piccola dispensa le
                                                derrate per tutto un mese contribuiva a rendere più
                                                quieta e paga la madre? Ebbene, contenta anche la
                                                madre; e la piccola dispensa era sempre ben
                                                provvista.</p>
               <p>Don Fifo Juè e la moglie salivano qualche sera a tenere
                                                compagnia alle tre donne, e il defunto Dorò
                                                continuava a fare le spese della conversazione.</p>
               <p>Per loro mezzo Marta venne a sapere che la signora Fana,
                                                moglie del Pentàgora, viveva ancora nella più
                                                squallida miseria.</p>
               <p>- Noi abbiamo una casa in via Benfratelli, signora mia, -
                                                disse una sera donna Maria Rosa, - e nell'ultimo
                                                piano, in due stanzette, abita una povera donna
                                                divisa dal marito. Il marito è un regnicolo delle
                                                loro parti... Forse loro lo conosceranno... si
                                                chiama... di', Fifo, ti rammenti?</p>
               <p>- Fana: Stefana, - rispose Fifo spiccicandosi.</p>
               <p>- No, dico lui, il marito...</p>
               <p>- Ah, sì... aspetta, Pentàgono!</p>
               <p>Maria rise involontariamente.</p>
               <p>- Pentàgora, - corresse la signora Agata, per scusare il
                                                riso della figlia.</p>
               <p>- Lo conoscono?</p>
               <p>Donna Maria Rosa volle sapere che uomo fosse, e parlò a
                                                lungo della moglie infelice... Né Marta né la
                                                signora Agata riuscirono a farle cangiar discorso
                                                per quella sera.</p>
               <p>Maria s'era ridata con fervore allo studio del
                                                pianoforte; e la sera, dopo cena, sonava, mentre la
                                                madre cuciva, e Marta nella stanza attigua
                                                correggeva i còmpiti di scuola.</p>
               <p>Così chiusa, non vista dalla madre e dalla sorella,
                                                spesso Marta sospendeva l'ingrato lavoro e, coi
                                                gomiti appoggiati sul tavolino e la testa tra le
                                                mani, rimaneva attonita, quasi in un'ansia d'ignota
                                                attesa, o s'inteneriva fino alle lagrime alla
                                                patetica musica di Maria. Una profonda malinconia le
                                                stringeva la gola. Non pensava a nulla, e piangeva.
                                                Perché? Vago, ignoto dolore, pena d'indefiniti
                                                desiderii... Si sentiva un po' stanca, non di
                                                spirito, ma nel corpo: stanca... Mentre la madre e
                                                la sorella lodavano il suo coraggio, la paragonavano
                                                al padre per l'energia, per la volontà; a lei,
                                                quelle sere, quasi non riusciva ingrata la sua
                                                amarezza, quell'intenerimento indefinito che la
                                                faceva piangere e quel languore greve a cui
                                                abbandonava con triste voluttà le membra rilassate;
                                                la coscienza infine che in quel momento ella si
                                                faceva d'esser debole e donna... No, no: non era
                                                forte... E infatti, perché piangeva così? Oh, via,
                                                via: sciocchezze da bambina... E cercava il
                                                fazzoletto, scotendosi; e si rimetteva al lavoro,
                                                con nuova lena.</p>
               <p>Di questa condizione di spirito di Marta né la madre né
                                                Maria s'accorgevano. Ella si guardava bene dal
                                                lasciarla trapelare; cercava anzi con ogni arte di
                                                non venire mai meno al concetto ch'esse si erano
                                                formato di lei. Il suo còmpito era questo, doveva
                                                esser questo. E aveva finanche nascosto alla madre
                                                una lettera di Anna Veronica, in cui si parlava a
                                                lungo di Rocco, delle furie di costui dopo la loro
                                                partenza, di minacce di nuovi scandali, di
                                                pazzie...</p>
               <p>Perché affliggere la madre con tali notizie? E Marta
                                                aveva risposto ad Anna Veronica, che ella non si
                                                curava né voleva più sentir parlare di colui, prima
                                                sciocco, adesso pazzo; tristo prima e adesso.</p>
               <p>Vedeva intanto la madre e la sorella ritornate alle
                                                abitudini, alla calma d'una volta, alla vita
                                                semplice e tranquilla di prima; e maggiormente, per
                                                forza di contrasto, sentiva penetrarsi dal
                                                convincimento che lei sola era l'esclusa, lei sola
                                                non avrebbe più ritrovato il suo posto, checché
                                                facesse; per lei sola non sarebbe più ritornata la
                                                vita d'un tempo. Altra vita: altro cammino... La
                                                pace, la felicità dei suoi, lo studio, la scuola, le
                                                alunne: ecco quello che le restava, ecco la meta del
                                                nuovo cammino... - null'altro!</p>
               <p>Se ne doleva? No: erano momenti di passeggera tristezza.
                                                Dopo la fosca invernata, durante la quale il colore
                                                del tempo s'era accordato coi suoi pensieri, si
                                                ridestava adesso per quella nuova via al gaio sole
                                                di primavera, di cui un raggio era penetrato a
                                                frugare, a sommuoverle la torbida posatura di tanti
                                                dolori in fondo al cuore: ed era triste per questo;
                                                o era effetto della lettera di Anna Veronica o della
                                                musica di Maria?</p>
               <p>Non voleva più curarsi di sé. La madre si era rimessa a
                                                pettinarla ogni mattina; ma lei non voleva che
                                                perdesse tanto tempo ad acconciarla.</p>
               <p>- Basta, mamma, lascia, così va bene...</p>
               <p>E allontanava lo specchietto a bilico che teneva sul
                                                tavolino, quasi infastidita della propria immagine,
                                                dello splendore intenso degli occhi, delle labbra
                                                accese. Se poi la madre la costringeva a stare
                                                ancora seduta, sotto il pettine, sbuffava
                                                dall'impazienza, diventava irrequieta, smaniosa,
                                                come se sottostesse a una tortura. Perché, a che
                                                pro, adesso, tanto studio e tanto amore per la sua
                                                acconciatura? Non intendeva la madre che a lei,
                                                adesso, non doveva importare proprio nulla di
                                                comparire più o meno bella?</p>
               <p>E un giorno che la madre volle provarle i ricci sulla
                                                fronte, non ostante le vivaci ripulse, terminata
                                                l'acconciatura, Marta piangeva.</p>
               <p>- Come? Piangi? Perché? - le domandò, sorpresa, la
                                                madre.</p>
               <p>Marta si sforzò di sorridere, asciugandosi gli occhi.</p>
               <p>- Per nulla... Non ci badare...</p>
               <p>- Santa figliuola, ma perché? Ti stanno tanto bene...</p>
               <p>- No, non voglio... Disfa', disfa'... Sta meglio
                                                senza.</p>
               <p>Non era una crudeltà incosciente della madre? E intanto,
                                                ella, che bambina! Piangere così, per nulla, in
                                                presenza di lei...</p>
               <p>Durante il giorno si mostrò più vivace del solito, per
                                                cancellare l'impressione di quelle lagrime
                                                nell'animo della madre.</p>
               <p>Provava un turbamento nuovo, un incomprensibile timore,
                                                un'apprensione strana, adesso, nel vedersi sola,
                                                senza nessuno accanto, per le vie aperte, tra la
                                                gente che la guardava.</p>
               <p>Nessuno, è vero, l'aveva molestata; ma si sentiva ferita
                                                da tanti sguardi; le pareva che tutti la guardassero
                                                in modo da farla arrossire; e andava impacciata, a
                                                capo chino, mentre gli orecchi le ronzavano e il
                                                cuore le batteva forte. Perché? E come mai, tutt'a
                                                un tratto, la sua presenza di spirito s'era
                                                rintanata così in quello sciocco timore? di che
                                                temeva? non aveva tante volte riso di certe
                                                zitellone che avevano ritegno a uscire sole per la
                                                città paventando a ogni passo un attentato al loro
                                                pudore?</p>
               <p>Pure, appena entrata nel Collegio, si rinfrancava. E la
                                                presenza di spirito le ritornava di fronte ai tre
                                                professori, che spesso trovava in sala, e coi quali
                                                scambiava qualche parola, prima che ciascuno si
                                                recasse a impartire la propria lezione nelle varie
                                                classi.</p>
               <p>S'era accorta che due di essi intendevano farle
                                                velatamente, e ciascuno a suo modo, la corte. E non
                                                che temerne, ne rideva tra sé; fingeva di non
                                                accorgersi proprio di nulla, e pigliava a goderseli
                                                segretamente, notando il vario effetto che il suo
                                                contegno produceva in quei due.</p>
               <p>Il professor Mormoni, Pompeo Emanuele Mormoni, autore di
                                                ben quattordici volumi in ottavo di Storia
                                                Siciliana, CON APPENDICE DEI NOMI E DEI FATTI PIù
                                                MEMORABILI, CON DATE E LUOGHI, alto, grasso, bruno,
                                                dai grand'occhi neri e dal gran pizzo qua e là
                                                appena brizzolato come i capelli, dignitoso sempre
                                                nella sua napoleona e col cappello a stajo, si
                                                gonfiava dal dispetto come un tacchino e, così
                                                gonfio, pareva volesse dire a Marta: "Oh, sai,
                                                carina? se tu non ti curi di me, neanch'io di te:
                                                non t'illudere!". Ma se ne curava, invece, e come! e
                                                quanto! Certi momenti pareva fosse lì lì per
                                                scoppiare. Aveva finanche perduto, sedendo, i suoi
                                                atteggiamenti monumentali, per cui tutte le seggiole
                                                diventavano quasi tanti piedistalli per lui:
                                                "SCOLPITEMI COSì!".</p>
               <p>Marta di tanto in tanto sentiva scricchiolare la
                                                seggiola, su cui il Mormoni stava seduto, e
                                                tratteneva a stento un sorriso. Tutte le seggiole
                                                della sala d'aspetto, da un mese a quella parte,
                                                erano sfilate; a una era saltata la cartella, a
                                                un'altra qualche stecca.</p>
               <p>Attilio Nusco, l'altro insegnante, chiamato comunemente
                                                nel Collegio il PROFESSORICCHIO, era al contrario
                                                fino fino, piccolo, gracile, timido, tutto vibrante,
                                                tutto impacciato. Povero Nusco, come se diffidasse
                                                di trovare il suo posticino nella vita, pareva che
                                                con lo sguardo, coi sorrisi, con gl'inchini
                                                frettolosi della miserrima personcina, volesse
                                                accaparrarsi il favore degli altri, per non essere
                                                cacciato via. E occupava, sedendo, il minor posto
                                                possibile (SCUSI! SCUSI!); parlando, la voce gli
                                                tremava; non contraddiceva mai nessuno; era come
                                                imbarazzato sempre dall'eccessiva sua compitezza.
                                                Avrebbe voluto pesare su gli altri meno che un
                                                fuscellino di paglia. E intanto, il cuore... Ah,
                                                quella Marta: non s'accorgeva proprio di nulla?</p>
               <p>Il poveretto si provava man mano a uscire un tantino
                                                dalla propria timidezza, come dalla tana una
                                                lucertolina insidiata: prima la punta del musetto;
                                                poi un altro tantino, fino agli occhi; poi tutta la
                                                testina, quasi aspettando d'esser colta dal cappio
                                                alla posta.</p>
               <p>Si era spinto a temerità inaudite: fino a domandare a
                                                Marta, sudando: - SENTE FREDDO STAMANI? -. Portava a
                                                scuola qualche primo fiore della stagione; ne
                                                rigirava il gambo tra le gracili dita irrequiete; ma
                                                non ardiva offrirlo.</p>
               <p>Marta notava tutto ciò, e ne rideva.</p>
               <p>Un giorno egli volle dimenticarsi il fiore sul tavolino
                                                della sala d'aspetto: dopo un'ora, vi ridiscese: il
                                                fiore non c'era più. Ah, finalmente! Marta aveva
                                                capito e se l'era preso... Ma, ridisceso in sala
                                                dopo l'altra ora, disinganno crudele: il fiore era
                                                all'occhiello della napoleona di Pompeo
                                                Emanuele.</p>
               <p>- Ciao, cardellino! Ciao, violetto mammolo!</p>
               <p>Eppure il Nusco non era uno sciocco: laureato in lettere,
                                                giovanissimo ancora, occupava per concorso il posto
                                                di professore d'italiano al liceo e insegnava anche
                                                per incarico nel Collegio Nuovo; scriveva poi in
                                                versi con gusto e gentilezza non comuni.</p>
               <p>Marta lo sapeva; ma che volevano da lei tanto il Nusco
                                                quanto il Mormoni?</p>
               <p>Il terzo professore pareva non si fosse ancora accorto
                                                della presenza di lei. Si chiamava Matteo Falcone;
                                                insegnava disegno. Pompeo Emanuele Mormoni lo
                                                chiamava l'ISTRICE e, da imperatore romano, lo
                                                avrebbe condannato AD PURGATIONEM CLOACARUM.</p>
               <p>Era veramente d'una bruttezza mostruosa, e aveva di essa
                                                coscienza, peggio anzi: un tragico invasamento.
                                                Sempre cupo, raffagottato, non levava mai gli occhi
                                                in faccia a nessuno, forse per non scorgervi il
                                                ribrezzo che la sua figura destava; rispondeva con
                                                brevi grugniti, a testa bassa e insaccato nelle
                                                spalle. I lineamenti del suo volto parevano
                                                scontorti dalla rabbiosa contrazione che gli dava la
                                                fissazione della propria mostruosità. Per colmo di
                                                sciagura aveva anche i piedi sbiechi, deformi entro
                                                le scarpe adattate alla meglio per farlo andare.</p>
               <p>Il Mormoni e il Nusco erano già avvezzi ai modi di lui,
                                                più d'orso che d'uomo, e non ne facevano più caso;
                                                Marta, nei primi giorni, ne fu urtata, non ostanti
                                                le prevenzioni della Direttrice. In fondo in fondo,
                                                mentr'ella non badava alle smorfie e ai lezii degli
                                                altri due, se non per riderne, provava una certa
                                                stizza per la noncuranza quasi sprezzante di quel
                                                terzo per lei affatto innocuo.</p>
               <p>In quel po' di tempo che si tratteneva in sala,
                                                aspettando l'ora precisa della lezione, egli
                                                s'immergeva nella lettura d'un giornale, senza
                                                badare a nessuno. Spesso Marta volgeva uno sguardo
                                                fuggevole alla fronte di quell'uomo sempre
                                                contratta, e poi si dava a immaginare che sorta di
                                                pensieri sotto tal fronte dovesse albergare quel
                                                testone ispido: - sciocchi, no, certamente; ma forse
                                                brutali.</p>
               <p>Una sola volta aveva udito la voce di lui, e fu una
                                                mattina, in cui, avendole il Mormoni accennato con
                                                gli occhi l'ISTRICE sprofondato al solito nella
                                                lettura del giornale, ella, per non condividere
                                                l'ironia ch'era in quell'accenno e per fare stizza
                                                al "grand'uomo", si lasciò sfuggire dalle labbra
                                                inconsultamente:</p>
               <p>- Buon giorno, professor Falcone.</p>
               <p>- Riverisco, - grugnì in risposta colui, senza levare gli
                                                occhi dal giornale.</p>
               <p>Un'altra mattina, Marta, entrando in sala, fu molto
                                                sorpresa di trovarvi accesa una disputa tra il
                                                Falcone e il Nusco. Questi, col volto infiammato, un
                                                sorriso nervoso su le labbra e le mani tremolanti,
                                                cercava di far valere la propria opinione con molti
                                                SARà, MA... investiti dalla dura voce del Falcone,
                                                il quale senza dar retta all'avversario seguitava a
                                                parlare con gli occhi al giornale spiegato davanti.
                                                Il Mormoni ascoltava in uno dei suoi atteggiamenti
                                                monumentali, non degnando di una parola quelle
                                                "scempiataggini".</p>
               <p>Il Falcone s'era scagliato contro quei letterati che
                                                inacidivano i loro versi e le loro prose d'una certa
                                                ironia, mentre poi in fondo rimanevano
                                                ossequentissimi alle opinioni imperanti nella
                                                società.</p>
               <p>- Le opinioni sono false? Le credete ingiuste e dannose?
                                                Ribellatevi, perdio, invece di scherzarci sù, di
                                                farvi sù sgambetti e smorfie, camuffando l'anima da
                                                pagliaccio! No: voi da un canto piegate il collo al
                                                giogo, e deridete dall'altro la vostra supinità. E`
                                                arte da tristi buffoni!</p>
               <p>- Sarà, ma... - ripeteva il Nusco. E avrebbe voluto
                                                osservare come anche il ridicolo fosse un'arma, e
                                                che il Dickens, Heine... Ma il Falcone non lo
                                                lasciava dire:</p>
               <p>- Tristi buffoni! Tristi buffoni!</p>
               <p>- Sentiamo la signora Ajala, - propose il Mormoni con un
                                                gesto consentaneo alla magnificenza
                                                dell'atteggiamento.</p>
               <p>- La donna per sua natura è conservatrice, - sentenziò
                                                bruscamente il Falcone.</p>
               <p>- Conservatrice? Per me, ferro e fuoco! - esclamò Marta
                                                con tale espressione, che il Falcone alzò gli occhi
                                                a guardarla per la prima volta in faccia.</p>
               <p>Marta rimase profondamente turbata da quegli occhi che
                                                illuminarono un volto affatto nuovo, occhi d'una
                                                belva sconosciuta, intelligentissimi.</p>
               <p>Un'altra mattina, poco tempo dopo, il Falcone entrò in
                                                sala d'aspetto col cappello ammaccato e impolverato,
                                                la falda rotta sul davanti, il naso sgraffiato,
                                                pallidissimo in volto e pur con un tristo sorriso
                                                che gli si storceva sulle labbra in orribile
                                                smorfia; strappata la giacca sul petto e anch'essa
                                                impolverata.</p>
               <p>- Che le è accaduto, professore? - esclamò il Mormoni,
                                                vedendolo in quello stato.</p>
               <p>Marta e il Nusco si voltarono a guardarlo con paurosa
                                                maraviglia.</p>
               <p>- Una lite?</p>
               <p>- No, niente... - rispose il Falcone, con voce tremante,
                                                ma con la smorfia del riso ancora su le labbra. - Mi
                                                trovavo a passare sotto la chiesa di Santa Caterina
                                                da tre anni puntellata... Questa mattina santa madre
                                                chiesa aspettava proprio me per rovesciarmi addosso
                                                un pezzo del suo cornicione.</p>
               <p>Marta, il Nusco, il Mormoni allibirono.</p>
               <p>- Sì... - continuò il Falcone. - Mi è caduto addosso
                                                proprio così: a radermi il corpo... E intanto -
                                                (aggiunse con un ghigno atroce, accennando i piedi
                                                sbiechi deformi) - ammirate la provvida natura! Lei,
                                                Nusco, a quest'ora non ce li avrebbe avuti più
                                                codesti piedini da ballerino. Invece io, i miei, ce
                                                l'ho ancora, e m'arrabatto!</p>
               <p>Così dicendo, s'avviò per la lezione.</p>
               <p>Parve quella veramente al Falcone una tremenda risposta
                                                della "provvida natura" a tutte le imprecazioni
                                                ch'egli le aveva scagliate a causa della propria
                                                deformità? Sentì veramente come una voce che gli
                                                avesse detto: "Lodami dei piedi che t'ho dati"?</p>
               <p>Certo, da quel giorno, cominciò a poco a poco a uscire
                                                dalla cupezza abituale. O non piuttosto operava il
                                                miracolo la presenza di Marta?</p>
               <p>Questo era il sospetto del Mormoni.</p>
               <p>- Perché, vedi, - diceva al Nusco, - noi due, è vero,
                                                adesso ci saluta pure; ma grugnisce come prima; non
                                                ci dice: "OSSEQUIO, SIGNOR NUSCO!" con la stessa
                                                voce per dir così domenicale, con cui dice:
                                                "OSSEQUIO, SIGNORA AJALA!". Morbidezza setolosa,
                                                capisco, ma... E poi, hai notato? Colletti nuovi,
                                                oh! , come usano adesso, abito nuovo! cappello
                                                nuovo! Evviva il cornicione di Santa Caterina.</p>
               <p>Né l'uno né l'altro potevano seriamente ingelosirsi del
                                                Falcone, il quale faceva loro finanche pietà, via!
                                                Ma né il Mormoni s'ingelosiva del Nusco, né questi
                                                del Mormoni. Per il Nusco il gran Pompeo Emanuele
                                                era troppo grosso, troppo sciocco, ed egli aveva
                                                troppa stima dell'ingegno di Marta da temerlo; il
                                                Mormoni invece aveva troppa stima del gusto di Marta
                                                da temere il piccolo Attilio con quell'animella
                                                sempre spaventata. Così, tutti e due s'appajavano
                                                per commiserare "il povero Falcone" e segretamente
                                                poi si commiseravano l'un l'altro.</p>
               <p>Intanto, la scoperta di quell'animo nuovo del Falcone
                                                verso di lei produsse a Marta ribrezzo e timore
                                                insieme. Sapeva e sentiva di non poter ridersi di
                                                lui, come degli altri due. La bruttezza di
                                                quell'infelice pur così sdegnoso le destava pietà e
                                                le incuteva orrore a un tempo. Probabilmente colui
                                                non aveva mai amato alcuna donna.</p>
               <p>Se Marta pensava che il Falcone, non ostante la coscienza
                                                della propria deformità, poteva pretendere amore da
                                                lei, si sentiva offesa e sdegnata; ma d'altro canto
                                                intendeva che quella passione, forse la prima
                                                germogliata in quel cuore, poteva essere così forte
                                                da vincere e ottenebrare quella coscienza stessa,
                                                per quanto tragicamente invasata.</p>
               <p>Ma un pensiero la rassicurava, che cioè non aveva fatto
                                                nulla, proprio nulla, perché quest'affetto mostruoso
                                                nascesse.</p>
               <p>Ora, quasi ogni giorno sul tramonto, vedeva il Falcone
                                                passare per la via del Papireto e alzare gli occhi
                                                al balcone della sua stanza. Il primo giorno, volle
                                                mostrarlo a Maria; non s'aspettava ch'egli dovesse
                                                alzare il capo a guardare.</p>
               <p>- Guarda qua? Come mai?</p>
               <p>Così ebbe la prima prova di quell'amore, a cui già per
                                                tanti segni men chiari non aveva saputo né voluto
                                                prestar fede. D'allora in poi, non si lasciò più
                                                scorgere dietro la vetrata; ma di nascosto vedeva il
                                                Falcone ripassare ogni giorno e guardare in alto,
                                                due, tre volte.</p>
               <p>Adesso, dopo i sogni della notte gravi d'incubi e di
                                                visioni strane, agitati da continue smanie; dopo il
                                                duro urto nel riaprire gli occhi stanchi alla realtà
                                                nuda e monotona della sua esistenza, in mezzo a quel
                                                rifiorire fascinoso della stagione; ogni mattina
                                                l'apprensione di sentirsi sola le cresceva; i nervi
                                                le vibravano, andando, quasi fosse sotto l'imminenza
                                                d'ignoti pericoli; né sapeva più rinfrancarsi appena
                                                entrata nel Collegio.</p>
               <p>Come contenersi di fronte al Falcone? Mostrargli che si
                                                fosse accorta, non voleva; ma come dissimulare, se
                                                ogni mattina era ancora invasa dall'orrore dei
                                                sogni, nei quali la figura del Falcone le appariva
                                                quasi sempre e talvolta meno mostruosa della realtà?
                                                A trattarlo come prima, temeva che quella passione
                                                non si nutrisse di qualche lusinga, di qualche
                                                inganno pietoso.</p>
               <p>Né il Mormoni la divertiva più come nei primi giorni. La
                                                sola vista di lui ora le produceva anzi tal rabbia,
                                                che lo avrebbe schiaffeggiato. E stizza e fastidio
                                                le cagionava la timidezza angosciosa del Nusco.</p>
               <p>"Lei non mi secchi!" avrebbe voluto gridargli in faccia,
                                                sicura di sprofondarlo con quelle quattro parole un
                                                palmo sotterra, dalla vergogna.</p>
            </div>
            <div type="chapter" n="3" xml:id="IT0020020003">
               <head>III.</head>
               <p>Anche lui forse, Attilio Nusco, nell'intimo suo sentiva
                                                la povertà delle proprie maniere, e come dovesse
                                                parere compassionevolmente ridicola la sua
                                                invincibile ritrosia; forse se n'adontava e, non
                                                visto, si ribellava contro se stesso, perché tra sé
                                                non doveva stimarsi affatto uno sciocco. Chi sa
                                                quant'altri, invece, pensando, stimava egli
                                                sciocchi!</p>
               <p>Proprio in quei giorni aveva mandato a stampa su un
                                                giornale letterario della città un sonetto per
                                                Marta.</p>
               <p>Pompeo Emanuele Mormoni lo aveva scoperto. Il sonetto,
                                                veramente, portava un titolo misterioso: A LEI.</p>
               <p>"A LEI?... A chi? Ci sono tante donne a questo mondo: più
                                                delle mosche! Io fo le viste di non aver capito a
                                                chi si riferisca."</p>
               <p>E il giorno dopo, approfittandosi del pudore del Nusco,
                                                diede egli stesso il giornale a Marta, sicuro di
                                                farle stizza.</p>
               <p>- C'è un sonetto del Nusco: A LEI.</p>
               <p>- A me? - disse Marta, sorpresa, invermigliandosi.</p>
               <p>- No, no: A LEI, intitolato così... Ma come s'è fatta
                                                rossa! Sono cose che fanno piacere. Lo legga, glielo
                                                lascio... Scappo, perché a momenti piove e sono
                                                senza ombrello. Un saluto, e via, a naso ritto.</p>
               <p>Marta ebbe il primo impeto di buttar via il giornale; ma
                                                poi lo ritenne, lo spiegò e lesse:</p>
            <quote>
               <label>A LEI</label>
               <l>CONTRO IL TUO SEN, CHE APPENA AI DOLCI INTENTI</l>
               <l>D'AMOR S'ERA CON VAGA ANSIA LEVATO,</l>
               <l>RABBIOSO GROPPO DI CRUDELI EVENTI</l>
               <l>LA MAN VILLANA SCATENò DEL FATO.</l>
               <l>QUEI CHE A TE SI PROSTREBBE NEI Dì RIDENTI,</l>
               <l>INVAN PREGANDO UN CENNO INNAMORATO,</l>
               <l>OR CONTRA TE PUR LEVANSI, IRRIDENTI</l>
               <l>L'ORGOGLIO ANTICO E IL TUO NOVELLO STATO.</l>
               <l>MA BENE IO SO CHE AD UN AMOR FEDELE,</l>
               <l>PER CUI SPREGIASTI OGNI MEN PURO AMORE,</l>
               <l>OLTRE TE 'N VAI, Né T'ACERBA QUEL FIELE.</l>
               <l>PUR NEI SORRISI TUOI TREMA UN SOSPIRO</l>
               <l>SOVENTE! E SOL PER QUESTO, ENTRO DEL CUORE,</l>
               <l>TE, PROVATA E NON VINTA, AMO ED AMMIRO.</l></quote>
              
                  <p>Un furioso rovescio d'acqua venne a percuotere i
                                                  vetri della sala. Marta levò gli occhi dal
                                                  giornale e guardò macchinalmente la finestra.</p>
                  <p>Erano per lei quei versi? Chi aveva raccontato al
                                                  Nusco le vicende della sua vita? E che significava
                                                  quel verso: MA BENE IO SO CHE AD UN AMOR FEDELE? A
                                                  quale amore? Le venne subito in mente l'Alvignani.
                                                  No, non poteva alludere a lui... TE, PROVATA E NON
                                                  VINTA, AMO ED AMMIRO...</p>
                  <p>Così riflettendo sul sonetto, non pensava più
                                                  alla villania del Mormoni, che gliel'aveva dato a
                                                  leggere.</p>
                  <p>Sopravvenne il Falcone. Marta si scosse.
                                                  L'ombrello? Dove lo aveva lasciato? Rammentava
                                                  benissimo di averlo portato con sé da casa, la
                                                  mattina.</p>
                  <p>- Che cerca, signora? - le domandò il
                                                  Falcone.</p>
                  <p>- L'avrò forse lasciato sù... - disse Marta quasi
                                                  tra sé. E chiamò la bidella.</p>
                  <p>- Prenda il mio, - le propose il Falcone. - Non è
                                                  nuovo, ma può servirle lo stesso.</p>
                  <p>Nel dir così, pareva che ingiuriasse. Era più
                                                  fosco e più nervoso del solito.</p>
                  <p>Poco dopo la bidella ridiscese: non lo aveva
                                                  trovato, né in classe, né per il corridojo. Marta
                                                  si stizzì, diventò inquieta, perché il Falcone
                                                  insisteva duramente nell'offrirle il suo. Pioveva
                                                  forte, ed ella non poteva permettere che il
                                                  Falcone, per lei, si prendesse tutta
                                                  quell'acqua.</p>
                  <p>- Allora, se me lo concede, potrei accompagnarla,
                                                  - disse, cangiandosi in volto, il Falcone. - Abito
                                                  adesso su la stessa sua via, un po' più giù. - E
                                                  aggiunse, a capo chino, guardandosi i piedi: - Se
                                                  non si vergogna...</p>
                  <p>Marta si sentì salire le fiamme al volto; finse
                                                  di non intendere l'allusione, e rispose:</p>
                  <p>- Non mi sono mai curata della gente. Venga,
                                                  andiamo.</p>
                  <p>- Dimentica sul tavolino un giornale, - le disse
                                                  il Falcone, raccogliendolo e porgendolo.</p>
                  <p>- Oh grazie; ma, tanto... C'è una poesia del
                                                  Nusco.</p>
                  <p>- Imbecillotto! - fischiò tra i denti Matteo
                                                  Falcone.</p>
                  <p>"Come farò" pensava Marta, smarrita "a
                                                  camminargli accanto?"</p>
                  <p>Sentiva la gioja e l'impaccio ch'egli doveva
                                                  provare in quel momento; e questo la turbava e la
                                                  faceva soffrire così violentemente che, se egli la
                                                  avesse toccata appena appena anche senza volerlo,
                                                  certo da tutto il corpo fremente le sarebbe
                                                  scattato un grido acutissimo di ribrezzo.</p>
                  <p>Prima d'uscire su la via, la portinaja le porse
                                                  una lettera.</p>
                  <p>- Per me? - fece Marta, contenta che le si
                                                  offrisse quel mezzo per nascondere lì per lì il
                                                  proprio turbamento. - Permette? - aggiunse,
                                                  rivolta al Falcone; e lacerò la busta.</p>
                  <p>La lettera era d'Anna Veronica. Marta si mise a
                                                  leggere, avviandosi piano verso l'uscita. Il
                                                  Falcone la spiava di sbieco, aombrato. Scorse a un
                                                  certo punto un repentino cambiamento sul volto di
                                                  Marta, un fosco pallore, un corrugarsi sdegnoso
                                                  delle ciglia. Erano già sul portone. Marta non
                                                  leggeva più; guardava la pioggia che rimbalzava
                                                  sul fango della via.</p>
                  <p>- Vogliamo andare? - le disse cupamente, aprendo
                                                  l'ombrello.</p>
                  <p>Marta si scosse; ripiegò la lettera e si cacciò
                                                  sotto l'ombrello.</p>
                  <p>- Ah, sì, eccomi!... scusi!</p>
                  <p>Non badava più al contatto, peraltro inevitabile,
                                                  del braccio col braccio del Falcone, né notava lo
                                                  studio penoso di questo per andare più spedito
                                                  accanto a lei. Avrebbe voluto fuggire, non più per
                                                  lui (e il Falcone lo intuiva) ma per qualche
                                                  notizia contenuta in quella lettera. Roso dalla
                                                  gelosia, ormai non si curava più dei piedi che,
                                                  nell'andar così di fretta, s'arrabattavano
                                                  sovrapponendosi man mano molto più goffamente del
                                                  solito. Avrebbe voluto gridare a Marta di chi
                                                  fosse, che contenesse quella lettera; e intanto la
                                                  lasciava sguazzare e inzuppare, temendo che il suo
                                                  richiamo ad andare più cauta potesse da lei essere
                                                  interpretato come un pietoso richiamo ai suoi
                                                  piedi che, veramente, non potevano più seguirla in
                                                  quella corsa e sfangavano orribilmente. Ansimava,
                                                  e Marta non lo udiva. Perché, perché fuggiva
                                                  così?</p>
                  <p>A un tratto Marta ebbe come un brivido e si
                                                  contenne, si fermò per un attimo, quasi per
                                                  soffocare un grido.</p>
                  <p>- Che ha? ch'è stato? - le domandò il Falcone,
                                                  fermandosi.</p>
                  <p>- Nulla! venga, venga... - gli disse Marta,
                                                  piano, a capo chino, proseguendo.</p>
                  <p>Il Falcone si voltò e vide un po' avanti a loro,
                                                  sul marciapiede a destra, due signori sotto un
                                                  ombrello, che guardavano Marta e lui: l'uno terreo
                                                  in volto e con piglio fosco, l'altro più alto,
                                                  magro, straniero all'aspetto e con un'espressione
                                                  scioccamente derisoria negli occhi chiari.</p>
                  <p>Erano Rocco Pentàgora e il signor Madden.</p>
                  <p>Il Falcone, non ostante il divieto di Marta,
                                                  appuntò contro quei due gli occhi da belva.</p>
                  <p>- Non guardi! non si volti! gl'impose, con rabbia
                                                  soffocata, Marta.</p>
                  <p>- Mi dica chi sono quei due! - domandò egli,
                                                  quasi a voce alta, accennando a fermarsi di
                                                  nuovo.</p>
                  <p>- Stia zitto, le ripeto, e venga con me! -
                                                  riprese Marta, con lo stesso accento. - Che
                                                  diritto ha lei di saperlo?</p>
                  <p>- Nessun diritto, ma io... lei non sa... -
                                                  continuò il Falcone con voce che non pareva più la
                                                  sua, come se piangesse, ansando, interrompendosi
                                                  strozzato dalla commozione, e pur seguitando ad
                                                  andare quasi di corsa angosciosamente, dietro a
                                                  Marta, sotto la pioggia ringagliardita. Le
                                                  confessava il suo amore, implorando pietà.</p>
                  <p>Marta, con l'anima in tumulto, e anche stordita
                                                  dalla violenza della pioggia, vedeva fuggire sotto
                                                  i piedi vorticosamente la strada già mezzo
                                                  allagata; correva senza ascoltare, udendo solo
                                                  confusamente, con insopportabile angoscia, le
                                                  affannose parole del Falcone. Alla fine giunse
                                                  alla porta di casa.</p>
                  <p>Lì il Falcone si provò a trattenerla per un
                                                  braccio, scongiurandola di dargli una
                                                  risposta.</p>
                  <p>- Mi lasci! - gli gridò Marta, svincolandosi con
                                                  uno strappo; e via di corsa sù per la scala.</p>
                  <p>Venne ad aprirle Maria.</p>
                  <p>- Tutta bagnata?</p>
                  <p>- Sì, vado a cambiarmi!</p>
                  <p>Si chiuse a chiave. S'abbandonò su una seggiola,
                                                  premendosi forte, forte, forte le tempie con le
                                                  mani, lamentandosi piano, con gli occhi
                                                  chiusi:</p>
                  <p>- Oh Dio! oh Dio!</p>
                  <p>Era in preda alla vertigine: non la camera, ma
                                                  tuttora la via le girava, le turbinava davanti
                                                  agli occhi; sentiva negli orecchi lo scroscio
                                                  della pioggia; le parole di quel mostro
                                                  arrangolato, che le piangeva dietro.</p>
                  <p>E quei due lì fermi sul marciapiede, alla posta!
                                                  Ma che volevano da lei tutti costoro? Per chi la
                                                  prendevano? E quegli altri due, anche quegli altri
                                                  due, quel grosso imbecille, e quel piccolo che le
                                                  indirizzava pubblicamente i suoi versi?</p>
                  <p>Ah, e la lettera di Anna? La cercò, la rilesse,
                                                  saltando ciò che in quel momento non la
                                                  interessava.</p>
                  <p>"Tu sai, cara Marta, come io... Ma da me non è
                                                  più venuto, dopo quella visita FURIOSA, della
                                                  quale... Dalla famiglia Miracoli, però, da cui si
                                                  reca spesso il fratello Niccolino (sposerà Tina
                                                  Miracoli, dicono in paese), ho saputo ch'egli
                                                  stamani è partito per costà. Vuole scoprire, ha
                                                  detto Niccolino alla fidanzata, che cosa tu faccia
                                                  a Palermo, convinto che debba esserci UNA FORTE
                                                  RAGIONE, UN SERIO IMPEDIMENTO al tuo ritorno in
                                                  paese. Tina, benché come ogni altra timorata
                                                  ragazza debba far le viste di non capire, pure,
                                                  dal tono misterioso con cui mi ha confidato questa
                                                  notizia, ha lasciato capire a me, invece, che cosa
                                                  avrei dovuto intendere per FORTE RAGIONE E SERIO
                                                  IMPEDIMENTO. Figùrati come l'ho trattata e quello
                                                  che le ho risposto! Ma lei dice che non sa nulla,
                                                  che non crede affatto a queste cose, e che parla
                                                  solo, dice, per bocca dei Pentàgora. Prima, tu lo
                                                  sai, quando la buon'anima di tuo padre viveva, e
                                                  voi eravate ricche, la signora Miracoli era la
                                                  migliore amica di tua madre; adesso, con questa
                                                  proposta di matrimonio tra Tina e Niccolino, ella
                                                  è tutt'una con don Antonio Pentàgora, il quale,
                                                  tra parentesi, del matrimonio pare non voglia
                                                  sapere. Per tornare a tuo marito, se egli (dice
                                                  sempre Nicola) scoprirà qualche cosa, ricorrerà ai
                                                  tribunali per ottenere la separazione. Ma sono
                                                  parole d'un ragazzo dette per boria in presenza
                                                  dell'innamorata."</p>
                  <p>Un altro pugno di fango. La persecuzione ancora,
                                                  da lontano. Calunnie ancora e villanie.</p>
                  <p>Marta si levò da sedere tutta vibrante d'ira e di
                                                  sdegno, con gli occhi lampeggianti d'odio.</p>
                  <p>Innocente, per essersi difesa con inesperienza da
                                                  una tentazione, non ostante la prova della sua
                                                  fedeltà: in compenso, l'infamia; in compenso, la
                                                  condanna cieca del padre! e tutte le conseguenze
                                                  di essa aggiudicate poi come colpe a lei: il
                                                  dissesto, la rovina, la miseria, l'avvenire
                                                  spezzato della sorella; e poi l'infamia ancora, il
                                                  pubblico oltraggio d'una folla intera senza pietà,
                                                  ad una donna sola, malata, vestita di nero. Aveva
                                                  voluto vendicarsi nobilmente, risorgere dall'onta
                                                  ingiusta col proprio ingegno, con lo studio, col
                                                  lavoro? Ebbene, no! Da umile, oltraggiata; da
                                                  altera, lapidata di calunnie. E questo, in premio
                                                  della vittoria! E amarezze, ingiustizie, e
                                                  quell'esistenza vuota per sé, esposta alle brame
                                                  orrende d'un mostro, ai gracili, timidi desiderii
                                                  d'un povero di spirito, alle pettorute
                                                  vigliaccherie di quell'altro: sassi, spine
                                                  ovunque, per quella via lontana dalla vita. Fu
                                                  scossa da due picchi all'uscio. E la voce di
                                                  Maria:</p>
                  <p>- A tavola, Marta.</p>
                  <p>La cena, di già? Non s'era ancora svestita. Come
                                                  cenare, adesso, come nascondersi alla madre, alla
                                                  sorella? Si svestì in fretta in furia. Non s'era
                                                  neanche tolto il cappellino entrando. Si lavò per
                                                  rinfrescar gli occhi e la faccia infiammati.</p>
                  <p>- Un miele! - diceva Maria, già a tavola, tra il
                                                  fumo che la avvolgeva dalla scodella.</p>
                  <p>E la madre prese a narrarle tutto quello che
                                                  avevano fatto lei e Maria, durante quella pioggia
                                                  improvvisa, sù in terrazzo, per salvare i
                                                  fiori.</p>
            </div>
            <div type="chapter" n="2.4" xml:id="IT0020020004">
               <head>IV.</head>
               <p>"Crederà adesso che quel mostro sia il mio amante! N'è
                                                capace" pensava Marta, dopo cena, rinchiusa in
                                                camera.</p>
               <p>E diceva a se stessa proprio così: IL MIO AMANTE, poiché
                                                come tale il marito le aveva già affibbiato un
                                                altro, quell'altro! Ma quanto più obbrobriosa adesso
                                                le sembrava questa parola, riferita al Falcone!</p>
               <p>Voleva dunque prendersi una nuova vendetta, esasperato
                                                dal disprezzo di lei? La minaccia era esplicita,
                                                nella lettera di Anna Veronica.</p>
               <p>Un nuovo scandalo... Ma le prove? Oh Dio, quel mostro...
                                                sì, era probabile che gliele avrebbe offerte quel
                                                mostro, le prove, se si fossero incontrati un'altra
                                                volta per via... Qualche scenata... e il nome di lei
                                                sù pe' giornali accanto a quello del Falcone.</p>
               <p>Marta si torceva le mani dalla paura, dallo schifo,
                                                smaniando senza requie; e a Maria che, intanto,
                                                nella stanza attigua, leggeva sul pianoforte alcuni
                                                brani di vecchia e piana musica, delizia della
                                                madre, avrebbe voluto gridare rabbiosamente che
                                                smettesse.</p>
               <p>Ah la tranquillità della madre e della sorella, la quiete
                                                della casa, la musica, i discorsi alieni, come la
                                                facevano soffrire, in quel momento!</p>
               <p>Sì, opera sua; ma nessuno dunque intendeva, nessuno
                                                indovinava a prezzo di quale martirio? Fatta una
                                                croce sul passato, non doveva parlarsene più? La
                                                madre e la sorella ne erano uscite; ed ecco una
                                                nuova vita, calma e modesta, era ricominciata per
                                                loro. Ma lei? la sua vita, la sua giovinezza
                                                dovevano rimanere sepolte lì, nel passato? Non se ne
                                                doveva più parlare? Quel ch'era stato era stato?
                                                Morta? Tutto morto, per lei? Viva solamente per far
                                                vivere gli altri? Sì, sì, se ne sarebbe magari
                                                contentata se, esclusa così dalla vita, le avessero
                                                almeno concesso di godere in pace dello spettacolo
                                                dolce e quieto di quella casetta, ch'era come
                                                edificata sul sepolcro di lei... Ma che si parlasse
                                                almeno un poco, che si avesse qualche compianto
                                                almeno della sua giovinezza morta, della sua vita
                                                spezzata! Era stato pure un delitto spezzarle la
                                                vita così, senza ragione, stroncarle così la
                                                giovinezza! Non se ne doveva più parlare?</p>
               <p>Un'ombra, e ancora combattuta! perseguitata ancora! Il
                                                giorno appresso, certo, avrebbe riveduto il marito,
                                                lì alla posta; avrebbe riveduto il Falcone al
                                                Collegio.</p>
               <p>"Se continua a molestarmi, ne parlerò alla Direttrice"
                                                pensò improvvisamente Marta, in un risveglio
                                                impetuoso d'energia, e cominciò a svestirsi con le
                                                dita nervose, per mettersi a letto. - E quegli altri
                                                due, se non la finiscono, li metto a posto io! E tu,
                                                aspetta, - disse poi, più col fiato che con la voce,
                                                alludendo al marito. Rimboccò la coperta e spense il
                                                lume.</p>
               <p>Nel bujo, raggomitolata sotto le coperte, volle
                                                raccogliere le idee, ma non poté precisarne alcuna
                                                contro il marito. Diceva a se stessa: "Sì, questo
                                                per il Falcone, se séguita... La Direttrice non può
                                                soffrirlo, cerca un appiglio qualunque, per
                                                levarselo di torno; gliel'offrirò io...". E
                                                ripetendo meccanicamente queste frasi, cercava quel
                                                che avrebbe potuto fare contro il marito. Nulla,
                                                dunque? Non un solo mezzo di vendetta? E,
                                                nell'impotenza, sentiva l'odio quasi fermentare in
                                                una rabbia crescente. Poi (benché non avvertisse la
                                                sofferenza fisica della troppa e vana tensione) il
                                                cervello, come in un cerchio di tortura, non sapendo
                                                suggerirle il pensiero ch'ella cercava, altri
                                                pensieri in cambio cominciò a presentarle
                                                confusamente, che la distraessero. Marta però,
                                                ostinata a trovare quel che cercava, appena sorti,
                                                li scacciava. Uno finalmente riuscì a distrarla: il
                                                suo ombrello - sì - adesso rammentava con precisione
                                                - lo aveva appoggiato all'uscio della classe sul
                                                corridojo, per appuntarsi meglio il cappello; sì, e
                                                poi se l'era dimenticato lassù... Ah, senza dubbio
                                                il Falcone, passando per il corridojo, lo aveva
                                                riconosciuto e nascosto, sì, per poterle offrire il
                                                suo, per aver modo d'accompagnarla... lui, sì, senza
                                                dubbio! Perciò era così inquieto, giù, in sala
                                                d'aspetto... Dove aveva potuto nasconderlo?</p>
               <p>Poco dopo Marta dormiva.</p>
               <p>Si svegliò per tempo, con un forte mal di capo, ma con
                                                l'animo tuttavia sostenuto da un'energia nervosa,
                                                che non era più la forza che prima le derivava dalla
                                                sicurezza di sé. Non vedeva l'uscita della sua via;
                                                ma sarebbe andata fino in fondo, a qualunque costo;
                                                già in attesa e preparata a scagliarsi contro ogni
                                                nuovo ostacolo che volesse sopraffarla.</p>
               <p>Non provò quel giorno nessuna apprensione nell'uscir sola
                                                di casa. Dopo la pioggia del giorno innanzi, il
                                                verde degli alberi si era ravvivato quasi
                                                festivamente, e un aspetto festivo pareva avessero
                                                anche le case e le vie nella limpida freschezza
                                                dell'aria mattutina.</p>
               <p>Con gli occhi, intanto, cercava innanzi a sé, se il
                                                marito fosse alle poste; sentiva che avrebbe avuto
                                                il coraggio di passare a testa alta sotto gli occhi
                                                di lui.</p>
               <p>"Ma a quest'ora dorme" pensò a un tratto, e un sorriso di
                                                scherno le venne alle labbra, andando. "Non ha mai
                                                visto nascere il sole, in vita sua..."</p>
               <p>Lo rivide col pensiero, a letto, accanto a lei, pallido,
                                                coi radi baffi biondi, scomposti sulle labbra aride,
                                                schiuse.</p>
               <p>Distrasse subito la mente da quell'immagine e, poiché si
                                                recava al Collegio, oggetto immediato del suo
                                                dispetto diventò il Falcone. Non pensava più, non
                                                badava più alla propria sofferenza.</p>
               <p>Che avrebbe fatto, che avrebbe detto, se egli si fosse
                                                arrischiato a fare il minimo accenno alla giornata
                                                di jeri?</p>
               <p>Non lo sapeva ancora. Vedeva soltanto con straordinaria
                                                lucidità la sala d'aspetto del Collegio, in cui tra
                                                poco sarebbe entrata; e già vi entrava col pensiero;
                                                vedeva il Nusco e il Mormoni come spettatori della
                                                scena ch'ella andava a rappresentare là dentro; e il
                                                Falcone che l'attendeva, più cupo del solito.</p>
               <p>Era già davanti al portone del Collegio: scese i pochi
                                                scalini; entrò.</p>
               <p>In sala, nessuno.</p>
            </div>
            <div type="chapter" n="2.5" xml:id="IT0020020005">
               <head>V.</head>
               <p>Matteo Falcone, quella mattina, non s'era recato al
                                                Collegio.</p>
               <p>Se Marta, il giorno avanti, si fosse voltata nel salire,
                                                avrebbe avuto forse un po' di pietà per lui rimasto
                                                sul portoncino come impietrito. Certo egli aveva
                                                sperato ch'ella, salendo, gli rivolgesse almeno uno
                                                sguardo: poi s'era mosso sotto la pioggia, quasi
                                                barcollando, attirando gli sguardi della gente.</p>
               <p>Non aveva provato mai tanto e così feroce odio contro se
                                                stesso. Ne ghignava forte e squassava l'ombrello fin
                                                quasi a spezzarne il fusto e borbottava: - Io,
                                                l'amore! Io, l'amore! - e altre parole
                                                inintelligibili. E poi, forte, lì in mezzo alla via,
                                                col volto contratto e gli occhi fissi biecamente in
                                                faccia a qualche passante:</p>
               <p>- Meno male che non ha riso di me!</p>
               <p>Ne rideva lui invece, orribilmente; e la gente si voltava
                                                a mirarlo, stupita, come si guarda un pazzo.</p>
               <p>Alla fine, fradicio di pioggia, s'era ridotto a casa.</p>
               <p>Abitava, con la madre e una zia, decrepite e stolide
                                                entrambe, una vecchia e vasta casa tutta ingombra di
                                                masserizie senza valore, allineate lungo le pareti e
                                                alcune anche rammontate le une su le altre, come in
                                                un magazzino di mobilia: armadii enormi di legno
                                                dipinto, tavolini d'ogni forma e d'ogni dimensione,
                                                cassettoni, cassapanche, stipetti, mensole,
                                                attaccapanni, seggiole impagliate e imbottite, dalla
                                                stoffa stinta, e poi certi canapè d'antica foggia
                                                con due rulli alla base delle testate.</p>
               <p>Le due sorelle, facendo casa comune, dopo la morte dei
                                                loro mariti, non avevano voluto privarsi di nessuna
                                                masserizia appartenente alla propria casa maritale:
                                                donde quell'inutile abbondanza: ingombro più che
                                                ricchezza.</p>
               <p>Nella loro stolidaggine le due vecchie non ricordavano
                                                più d'aver avuto marito, e ciascuna aspettava la
                                                morte dell'altra per andare a nozze con un loro
                                                sposo immaginario.</p>
               <p>- Perché non muori? - si domandavano contemporaneamente
                                                sul muso, ogni qual volta s'incontravano appoggiate
                                                alla spalliera delle seggiole con le quali si
                                                strascinavano a stento per le camere.</p>
               <p>Vivevano separate l'una dall'altra, ai lati opposti della
                                                casa. E di tanto in tanto, lungo la giornata e
                                                spesso anche durante la notte, l'una domandava
                                                all'altra, facendo un verso lungo e lamentoso:</p>
               <p>- CHE ORA è?</p>
               <p>E l'altra invariabilmente rispondeva con voce lunga e
                                                cupa:</p>
               <p>- SETT'OOòRE!</p>
               <p>Sempre sett'ore!</p>
               <p>A qualche vicina che saliva in casa per ridere alle loro
                                                spalle, le due vecchie consigliavano, levando le
                                                braccia e scotendo in aria le mani aggrinzite:</p>
               <p>- Maritatevi! Maritatevi!</p>
               <p>Pareva non ci fosse per loro altro scampo, altra salvezza
                                                nella vita. E sapeva loro mill'anni che il giorno
                                                sospirato delle nozze giungesse alla fine. Ma
                                                l'altra, ahimè, l'altra non voleva morire! E
                                                frattanto si facevano acconciare, parare dalle
                                                vicine con gli abiti del loro bel tempo; e le vicine
                                                sceglievano apposta quelli di stoffa più chiara, i
                                                più goffi, i più antichi e stridenti con la
                                                vecchiezza delle due povere dissennate; e siccome i
                                                corpetti andavano loro adesso troppo larghi,
                                                legavano alla vita a questa un boa spelato, a quella
                                                un gran nastro; e fiori di carta mettevano loro in
                                                capo e foglie di cavolo o di lattuga e capelli
                                                finti, e poi cipria in faccia, o imporporavano loro
                                                le gote squallide, cascanti, con uva turca:</p>
               <p>- Così! così sembra proprio una ragazzina di quattordici
                                                anni!</p>
               <p>- Sì, sì... - rispondeva la vecchia, gongolando, ridendo
                                                con la bocca sdentata davanti allo specchio e
                                                forzandosi a tener ferma la testa, perché l'edificio
                                                di quella acconciatura non crollasse. - Sì, sì, ma
                                                chiudi subito l'uscio! Adesso egli verrà, e non
                                                vorrei che quella lì lo vedesse entrare... Chiudi!
                                                chiudi!</p>
               <p>Matteo Falcone, rincasando, le trovava spesso così
                                                goffamente mascherate, immobili sotto l'incubo
                                                dell'enorme acconciatura.</p>
               <p>- Oh mamma!</p>
               <p>- Va' di là, va' di là! tua madre è di là! - gli
                                                rispondeva stizzita la madre mascherata. - Io non ho
                                                figli! Ventott'anni ho... Non sono maritata...</p>
               <p>E così pure gli rispondeva la zia, per cui egli aveva
                                                anche rispetto e compatimento filiale.</p>
               <p>- Ventott'anni... Non sono maritata!</p>
               <p>Alla zia però sorgeva e pesava tante volte il sospetto,
                                                non fosse Matteo veramente suo figlio; poiché a
                                                quando a quando nella memoria ottenebrata le si
                                                ridestava un vago senso del dolore provato tanti e
                                                tant'anni addietro per la perdita dell'unico suo
                                                figliuolo.</p>
               <p>- Ma come! - le dicevano le vicine. - Se lei non ha mai
                                                avuto marito?</p>
               <p>- Sì, eppure... eppure Matteo, FORSE, è figlio mio, -
                                                rispondeva la vecchia sorridendo maliziosamente, con
                                                aria di mistero. - FORSE!</p>
               <p>- Ma come?</p>
               <p>La vecchia allora attirava per un braccio la vicina e le
                                                diceva all'orecchio:</p>
               <p>- Per virtù dello Spirito Santo!</p>
               <p>E una gran risata.</p>
               <p>Quanto aveva contribuito, oltre alla coscienza della
                                                propria bruttezza, quel continuo spettacolo in casa,
                                                alla formazione dell'orrendo concetto che il Falcone
                                                aveva della vita e della natura?</p>
               <p>Non arrivava a intendere la infelicità che l'anima suol
                                                crearsi o coi dubbii o con la febbre di sapere; la
                                                povertà era per lui male comportabile e riparabile;
                                                due sole vere infelicità aveva la vita, per coloro
                                                sui quali la natura esercita la sua feroce
                                                ingiustizia: la bruttezza e la vecchiaja, soggette
                                                al disprezzo e allo scherno della bellezza e della
                                                gioventù.</p>
               <p>Non continuavano forse a vivere per servire di trastullo
                                                alle vicine la madre e la zia? E lui, perché era
                                                nato? Perché togliere la ragione e lasciare la vita
                                                a chi per la morte è già maturo?</p>
               <p>Era invasato e rivoltato così profondamente da
                                                quest'idea, che tante volte si sentiva spinto da
                                                tutto l'essere suo a vendicare le vittime di tanta
                                                ingiustizia: sfregiare la bellezza, sottrarre la
                                                vecchiaja all'agonia della vita. E doveva in certi
                                                momenti far violenza a se stesso per resistere
                                                all'impulso del delitto, mentre che lo spirito
                                                lucidissimo glielo rappresentava già visibilmente,
                                                come se egli allora lo commettesse. Delitto? No.
                                                Riparazione!</p>
               <p>E quante volte, distogliendosi con subitaneo sforzo da
                                                quest'invasamento delittuoso e recandosi dalla
                                                madre, come per compensarla con esagerate cure del
                                                truce proposito nutrito per un istante contro di
                                                lei, non gli avveniva di vedersi accolto dalle risa
                                                della incosciente, che gli diceva:</p>
               <p>- Mettiti i piedi giusti!</p>
               <p>Credeva la vecchietta ch'egli li tenesse così per
                                                capriccio o per farla ridere. E insisteva,
                                                ridendo:</p>
               <p>- Mettiti i piedi giusti!</p>
               <p>Allora anche lui rideva. Oh diventar pazzo di fronte alla
                                                stolidaggine della madre!</p>
               <p>- Sì, ecco, mamma: ora me li aggiusto.</p>
               <p>E la vecchia, guardando, rideva degli sforzi di lui, che
                                                si raddrizzava i piedi reggendosi alla parete.</p>
               <p>Il giorno della sprezzante ripulsa di Marta, non si recò
                                                nemmeno a visitare nelle loro camere la madre e la
                                                zia, come soleva, rincasando; non desinò, non andò a
                                                letto la notte, non si tolse neanche gli abiti
                                                inzuppati di pioggia. Appena ruppe il giorno, uscì
                                                per una delle sue lunghe passeggiate, nelle quali,
                                                dopo le crisi più violente, metteva alla tortura i
                                                piedi e se stesso. Montecuccio, il più alto monte
                                                della Conca d'oro, era la mèta. Raggiunto il
                                                culmine, lanciava con tutta l'anima uno sputo in
                                                direzione della città:</p>
               <p>- Io verme, a te vermicajo!</p>
               <p>Vi ridiscese, quel giorno, spossato, sfinito, già quasi
                                                calmo. Era tardi: a quell'ora le lezioni al Collegio
                                                dovevano essere già terminate. Stimò tuttavia
                                                prudente recarvisi, per scusare l'assenza. In fondo,
                                                vi si recava con la speranza d'incontrare Marta per
                                                via.</p>
               <p>E infatti la incontrò a pochi passi dal portone del
                                                Collegio. Andava lentamente, leggendo una lettera:
                                                un'altra lettera... Chi le scriveva ogni giorno? E
                                                com'era accesa in volto! Quella, senza dubbio, era
                                                una lettera d'amore!</p>
               <p>Il Falcone n'era così certo, come se gliel'avesse
                                                strappata di mano e letta.</p>
               <p>Era stato ben questo il primo impeto nel vederla; ma
                                                s'era trattenuto: l'aveva lasciata passare davanti a
                                                sé lentamente, per la sua strada, assorta nella
                                                dolce lettura.</p>
               <p>"Non m'ha veduto..." fece tra sé. E andò per un'altra
                                                via, senza pensare più di scusare al Collegio la sua
                                                assenza.</p>
            </div>
            <div type="chapter" n="2.6" xml:id="IT0020020006">
               <head>VI.</head>
               <p>Entrata nel porticino di casa, Marta, prima di mettersi a
                                                salire la scala, lacerò e disperse in minutissimi
                                                pezzi la lettera veduta dal Falcone. Insieme con la
                                                lettera lacerò un biglietto d'invito a stampa; poi
                                                si passò le mani su gli occhi e su le guance
                                                infiammate, e stette un po' perplessa, come se si
                                                forzasse a rammentare qualcosa.</p>
               <p>Si sentiva pulsare tutte le vene e, in quella momentanea
                                                indecisione, l'interno turbamento cresceva e le
                                                offuscava il cervello, quasi inebriandola. Era
                                                com'ebra, difatti, e sorrise inconsciamente col
                                                volto acceso e gli occhi sfavillanti, a piè della
                                                scala.</p>
               <p>Che aspettava per salire?</p>
               <p>La calma esteriore, almeno, perché la madre e la sorella
                                                non s'accorgessero di nulla!</p>
               <p>Salì in fretta, come se sperasse di sfuggire con quella
                                                corsa al pensiero che la turbava. Avrebbe mentito in
                                                presenza della madre e della sorella, in qualunque
                                                modo, senza preparazione: non mentiva forse ogni
                                                giorno per nascondere le proprie amarezze?</p>
               <p>Aveva distrutto la lettera; ma le parole in essa
                                                contenute, come se si fossero ricomposte dai
                                                pezzettini di carta sparpagliati, la inseguirono sù
                                                per la salita quasi turbinandole intorno al capo e
                                                ronzandole negli orecchi. Le udiva entro di sé
                                                confusamente, non con la voce di chi le aveva
                                                scritte, ma con quella che dava a loro lei, in quel
                                                momento: non dolce né carezzevole: voce di rivolta a
                                                tutto quanto le era toccato fin lì di soffrire.</p>
               <p>Appena sola in camera, sentì maggiormente quanto fosse
                                                per lei angosciosa la continua menzogna a cui era
                                                costretta nella propria casa; e più profondo che mai
                                                sentì il distacco tra lei e la madre e la sorella.
                                                Tanto l'una che l'altra, con la schiva umiltà
                                                contegnosa, coi riguardi timorosi e l'apprensione
                                                costante di non dar mai nell'occhio alla gente,
                                                erano già rientrate in quel mondo da cui ella era
                                                stata espulsa e condannata senza remissione.</p>
               <p>Una ruga nuova le si disegnò su la fronte a quel nuovo
                                                moto deciso dell'animo contro i suoi. Cercò
                                                d'arrestarlo, cercò d'impedire che lo scompiglio del
                                                proprio spirito s'aggruppasse in quel sentimento
                                                d'odio, che le sorgeva spontaneo e prepotente per
                                                dominare, per soffocare l'inquietudine della sua
                                                coscienza antica.</p>
               <p>Ma perché doveva essere una vittima, lei? lei che aveva
                                                vinto? Una morta, lei che faceva vivere? Che aveva
                                                fatto, lei, per perdere il diritto alla vita? Nulla,
                                                nulla... E perché soffrire, dunque, l'ingiustizia
                                                palese di tutti? Né l'ingiustizia soltanto: anche
                                                gli oltraggi e le calunnie. Né la condanna ingiusta
                                                era riparabile. Chi avrebbe più creduto infatti
                                                all'innocenza di lei dopo quello che il marito e il
                                                padre avevano fatto? Nessun compenso dunque alla
                                                guerra patita: era perduta per sempre. L'innocenza,
                                                l'innocenza sua stessa le scottava, le gridava
                                                vendetta. E il vendicatore era venuto.</p>
               <p>Gregorio Alvignani era venuto. Era a Palermo: le aveva
                                                scritto, unendo alla lettera un biglietto d'invito
                                                per la conferenza che il giorno appresso avrebbe
                                                tenuto all'Università nelle ore antimeridiane.
                                                "Venga, Marta!" diceva a quel punto la lettera,
                                                ch'ella riteneva a memoria quasi parola per parola:
                                                "Venga, s'accompagni con la Direttrice del Collegio.
                                                Vedrà di che luce s'accenderanno le mie parole,
                                                sapendo che lei sarà lì ad ascoltarle."</p>
               <p>No, no. Come andare? Già aveva lacerato il biglietto
                                                d'invito. E poi...</p>
               <p>Ma lo avrebbe riveduto lo stesso, il giorno dopo. Egli le
                                                scriveva che si sarebbe recato al Collegio per
                                                sentire dalle labbra di lei se vi stésse contenta.
                                                Sapeva che ella non gli avrebbe mai scritto, mai
                                                manifestato alcun desiderio; e se ne affliggeva
                                                assai nella lettera: e per questo appunto sarebbe
                                                venuto a trovarla.</p>
               <p>Perché tremava, ora, così? Si levò in piedi e si rialzò
                                                con una mano alteramente i capelli su la fronte.
                                                Aveva il volto infocato, era irrequieta, come se un
                                                impeto di sangue nuovo le fervesse per le vene. Aprì
                                                il balcone e guardò il cielo acceso fulgidamente dal
                                                tramonto.</p>
               <p>Rimaner fuori per sempre dalla vita? riempire d'ombra e
                                                di nebbia quel fulgore? soffocare gli affetti che
                                                già da un pezzo cominciavano a ridestarsi in lei
                                                confusamente, febbrilmente, come ansiosa aspirazione
                                                a quell'azzurro, a quel sole di primavera, a quella
                                                letizia di rondini e di fiori; le rondini che
                                                avevano nidificato in capo al balcone; i fiori che
                                                la madre aveva sparso un po' da per tutto nella
                                                casa? Non era venuto anche per lei il tempo di
                                                rivivere?</p>
               <p>"Vivere! vivere!" diceva la lettera dell'Alvignani. "Ecco
                                                il grido che mi è scoppiato dal cuore tra le tante
                                                cure inutili e vane e gli intrighi e le noje e i
                                                fastidii, le tristi arti della finzione e la falsità
                                                in quel pandemonio della Capitale. Vivere! vivere! E
                                                son fuggito..."</p>
               <p>Marta era stata come investita da quella lettera
                                                inattesa, ch'era tutta quasi un inno alla vita.
                                                Stretta all'improvviso da una voglia angosciosa di
                                                piangere, si ritrasse subito dal balcone con gli
                                                occhi pieni di lagrime e sedette, nascondendosi il
                                                volto con le mani.</p>
            </div>
            <div type="chapter" n="2.7" xml:id="IT0020020007">
               <head>VII.</head>
               <p>La lettera di Gregorio Alvignani era, come ogni altra
                                                manifestazione de' suoi sentimenti, sincera in
                                                parte.</p>
               <p>Veramente a Roma aveva sentito ciò che nella lettera
                                                chiamava "la voce sincera della nostra
                                                natura...".</p>
               <p>Il troppo lavoro sedentario, l'attività mentale
                                                incessante, la persistenza prolungata, ininterrotta
                                                di sforzi a cui era costretto non solo per sostenere
                                                quella vita signorile ch'era abituato a condurre, ma
                                                anche per nutrire, giustificare e imporre altrui la
                                                pronta sua ambizione ai poteri politici; non
                                                compensati dal sonno necessario, dai necessarii
                                                riposi intermittenti, lo avevano alla fine stremato,
                                                gli avevano cagionato un gran perturbamento
                                                nervoso.</p>
               <p>E una mattina, davanti allo specchio, gli era avvenuto di
                                                notare il pallore del volto quasi disfatto, le rughe
                                                alla coda degli occhi, la piega triste delle labbra,
                                                i capelli di molto diradati, e se n'era rammaricato
                                                profondamente. Entrato poi nello studio e sedutosi
                                                davanti alla scrivania tutt'ingombra di pesanti
                                                incartamenti disposti con ordine, non aveva saputo
                                                metter mano al proseguimento d'alcun lavoro
                                                cominciato. Gli s'era imposta così, d'un tratto, la
                                                coscienza della propria incapacità d'agire, e aveva
                                                pensato che un lungo riposo gli era addirittura
                                                indispensabile.</p>
               <p>In quei giorni, per giunta, era disgustato della guerra
                                                bassa e sleale che alcuni suoi colleghi movevano
                                                trivialmente, sia nell'aula del Parlamento, sia nei
                                                giornali, al Ministero, di cui anch'egli era
                                                oppositore. L'aggressione di quei pochi in mala fede
                                                minacciava di coinvolgere tutta l'opposizione nel
                                                disgusto, nella nausea della pubblica opinione.
                                                Aveva preveduto che la Camera si sarebbe chiusa tra
                                                breve con la proroga della sessione parlamentare. E
                                                difatti la chiusura era avvenuta pochi giorni
                                                dopo.</p>
               <p>Divisò allora d'allontanarsi da Roma per ricostituire col
                                                riposo le forze e prepararsi così alla prossima
                                                lotta. Parlò anche lo specchio ai penosi sentimenti
                                                che lo agitavano. Era già su l'altro declivio della
                                                vita: s'era messo a discendere: temeva di
                                                precipitare; sentiva il bisogno d'aggrapparsi a
                                                qualche cosa.</p>
               <p>Nella breve carriera parlamentare era stato molto
                                                fortunato. S'era messo subito in vista; aveva
                                                suscitato invidie e simpatie, destato serie
                                                speranze; s'era guadagnate preziose amicizie.
                                                Ottenuta così, troppo agevolmente, la vittoria, le
                                                immancabili amarezze della politica, molte
                                                disillusioni lo avevano afflitto tanto più in quanto
                                                che nessuno intorno a lui aveva intimamente gioito
                                                dei suoi trionfi, come nessuno adesso lo confortava
                                                delle amarezze. Era solo.</p>
               <p>Fatti in fretta i preparativi della partenza, appena in
                                                viaggio, aveva provato un subitaneo sollievo quasi
                                                insperato, come se le nebbie gli si fossero a un
                                                tratto diradate attorno. Ecco il sole! ecco il verde
                                                nuovo delle campagne! E il treno volava. Bevendo a
                                                larghi sorsi l'aria mossa, sibilante, dal finestrino
                                                della vettura, aveva già gridato a se stesso, prima
                                                che a Marta: "Vivere! vivere!". E l'esaltazione era
                                                cresciuta durante tutto il viaggio. Gli era parso di
                                                vedere il mondo, la vita, quasi sotto un aspetto
                                                nuovo: senza flesso, sotto il sole, nella
                                                beatitudine immensa, azzurra e verde del cielo, del
                                                mare, della campagna.</p>
               <p>Trovò, pochi giorni dopo l'arrivo a Palermo, la casa che
                                                in quel momento gli conveniva meglio, in una via
                                                deserta, fuori Porta Nuova: in via Cuba, lontana dal
                                                centro della città, quasi in campagna.</p>
               <p>Era una palazzina d'un sol piano, di signorile aspetto,
                                                con un balcone in mezzo e due finestre per ciascun
                                                lato.</p>
               <p>- Un paradiso! Non ci si può morire... - gli disse il
                                                portinajo nell'aprire il portoncino sotto il
                                                balcone.</p>
               <p>Appena attraversato l'androne, Gregorio Alvignani, nel
                                                porre il piede sul primo dei tre scalini d'invito
                                                che mettevano in una specie di corte, larga,
                                                ammattonata, cinta di muri e scoperta, sussultò
                                                improvvisamente a una strepitosa volata di colombi,
                                                che andarono ad allinearsi in capo ai due muri di
                                                cinta, grugando.</p>
               <p>- Quanti colombi!</p>
               <p>- Sissignore. Sono del padrone del casino. L'ho in
                                                custodia io... Se vossignoria non li vuole, si
                                                portano via.</p>
               <p>- No, per me, lasciateli; non mi disturbano.</p>
               <p>- Come vuole. Vengo io a dar loro da mangiare, due volte
                                                al giorno, e a far pulizia.</p>
               <p>E il vecchio portinajo li chiamò con un suo verso
                                                particolare e col frullo delle dita. Prima uno, poi
                                                due insieme, poi tre, poi tutti quanti scesero nella
                                                corte al noto richiamo, tubando, allungando il
                                                collo, scotendo le testine per guardare di
                                                traverso.</p>
               <p>A sinistra, accostata al muro, esteriormente sorgeva la
                                                scala in due brevi branche molto agevoli. Questa
                                                scala a collo, in quella corte, con quei colombi,
                                                dava all'abitazione un'aria villereccia molto
                                                modesta e allegra.</p>
               <p>- Non c'è soggezione di sorta. Vossignoria può guardare
                                                tutt'in giro. Nessun occhio ci vede qua dentro: solo
                                                Dio e le creature dell'aria, - spiegò il vecchio
                                                portinajo.</p>
               <p>Salirono a visitare la casa internamente. Erano otto
                                                stanze ammobiliate con una certa pretensione
                                                d'eleganza. L'Alvignani ne rimase contento.</p>
               <p>- Il signorino ha famiglia?</p>
               <p>- No, solo.</p>
               <p>- Ah, bene. E allora, se volesse cambiato questo letto a
                                                due, con uno piccolo... I padroni abitano qui a due
                                                passi, sul Corso Calatafimi. Se volesse mangiare in
                                                casa, fanno anche pensione. Potrà avere insomma ciò
                                                che vorrà.</p>
               <p>- Sì, sì, c'intenderemo... - disse l'Alvignani.</p>
               <p>- Aspetti: il terrazzo! Deve vederlo: una delizia. Le
                                                montagne, signorino mio, si possono toccare così,
                                                con le mani.</p>
               <p>Ah sì, sì: quello era il rifugio che ci voleva per lui:
                                                lì, al cospetto dei monti, alla vista della
                                                campagna.</p>
               <p>Due giorni dopo vi prese alloggio.</p>
               <p>- Qua mi riposerò.</p>
               <p>Scendendo ogni mattina in città per il Corso Calatafimi,
                                                passava davanti al Collegio Nuovo; guardava il
                                                portone, le finestre del vasto edificio; pensava che
                                                Marta era là, e si prometteva che l'avrebbe
                                                riveduta, non foss'altro, per curiosità. Ma
                                                bisognava trovar l'occasione. Pensava: "Potrei
                                                entrare, anche adesso; farmi annunziare, vederla e
                                                parlarle. No. Così all'improvviso, no. Sarà meglio
                                                prevenirla. Ella non sa neppure ch'io sia qui, tanto
                                                vicino a lei. Chi sa come la ritroverò? Forse non
                                                sarà più come prima...".</p>
               <p>Passava oltre, lieto d'avere ancora un buon tratto di via
                                                deserta davanti a sé, prima d'entrare in città, dove
                                                avrebbe senza dubbio incontrato tanti seccatori.</p>
               <p>Era profondamente persuaso del proprio valore, della sua
                                                importanza; ma intanto, per ora, l'aria di
                                                spigliatezza un po' petulante a cui s'abbandonava
                                                lontano da Roma e dagli affari, modificava a gli
                                                occhi altrui piacevolmente quanto d'assoluto era in
                                                quella persuasione.</p>
               <p>Non aveva ancora ben definito come avrebbe occupato il
                                                tempo del suo soggiorno a Palermo. In ozio, no: ozio
                                                e noja erano per lui sinonimi. E l'ozio inoltre gli
                                                sarebbe riuscito molto pericoloso. Già, da quand'era
                                                arrivato, non aveva che un solo pensiero, o (come
                                                diceva) una sola curiosità: rivedere Marta.</p>
               <p>"Comprerò qualche libro nuovo di letteratura. Leggerò.
                                                Continuerò poi, se me ne verrà voglia, i miei
                                                appunti su l'ETICA RELATIVA. Basta, vedrò."</p>
               <p>Non voleva fermarsi a lungo sopra alcun pensiero. Il suo
                                                spirito sonnecchiava nel benessere e si
                                                ristorava.</p>
               <p>"Non si vuol morire; sfido! Anche quando il cervello è
                                                annebbiato di pensieri, il corpo trova tanta ragione
                                                di godere: nella mitezza della stagione; in un bel
                                                bagno, d'estate; accanto a un buon foco, d'inverno;
                                                dormendo, desinando, passeggiando. Gode, e non ce lo
                                                dice. Quando parliamo noi? quando riflettiamo?
                                                Solamente quando vi siamo costretti da cause
                                                avverse; mentre poi in quelle che ci dànno diletto
                                                il nostro spirito riposa e tace. Pare così che il
                                                mondo sia soltanto pieno di mali. Un'ora breve di
                                                dolore c'impressiona lungamente; un giorno sereno
                                                passa e non lascia traccia..."</p>
               <p>Questa riflessione gli parve giustissima e originale, e
                                                sorrise di compiacimento a se stesso. Ma come
                                                trovare l'occasione, il mezzo di rivedere Marta? Per
                                                quanto cercasse di distrarsi, ritornava col pensiero
                                                sempre lì; e sempre si ritrovava intento a
                                                escogitare il modo d'ottenere quell'incontro, senza
                                                compromissione né per sé né per lei.</p>
               <p>Usciva di casa. E camminando, pensava: "Se potessi
                                                vederla almeno per istrada, prima, senza farmi
                                                scorgere. Ma, e se poi s'accorge di me? Dal primo
                                                incontro dipenderà tutto...".</p>
               <p>Tutto - che cosa? Gregorio Alvignani rifuggiva dal
                                                pensarlo.</p>
               <p>"Dal primo incontro dipenderà tutto..."</p>
               <p>L'occasione a un tratto gli s'offerse, e gli parve molto
                                                propizia. Fu invitato a tenere una conferenza sopra
                                                un soggetto di sua scelta nell'aula magna
                                                dell'Università. Quantunque non avesse con sé che
                                                pochi libri e si trovasse affatto impreparato, pure
                                                accettò, dopo essersi lasciato molto pregare. Un
                                                largo, eloquente esame della coscienza moderna lo
                                                aveva sempre tentato: aveva con sé gli appunti per
                                                uno studio iniziato e interrotto su le
                                                TRASFORMAZIONI FUTURE DELL'IDEA MORALE: se ne
                                                sarebbe giovato. Dall'esame della coscienza
                                                intendeva passare all'esame delle varie
                                                manifestazioni della vita, e principalmente di
                                                quella artistica. - ARTE E COSCIENZA D'OGGI - ecco
                                                il titolo della conferenza.</p>
               <p>"Le scriverò. La inviterò ad assistere alla conferenza.
                                                Così la vedrò, l'avrò davanti a me, parlando."</p>
               <p>Era sicuro del buon successo che non gli era mai mancato,
                                                e lo solleticava molto il pensiero che Marta lo
                                                avrebbe riveduto lì, tra gli applausi d'un numeroso
                                                uditorio.</p>
               <p>Tracciò lo schema della conferenza, lo meditò punto per
                                                punto, poiché avrebbe parlato e non letto; e
                                                quand'ebbe chiara la linea e intero il concetto,
                                                soddisfatto di sé, scrisse a Marta la lettera
                                                d'invito.</p>
               <p>Il trionfo oratorio rispose quel giorno alla conferenza,
                                                come e forse più che l'Alvignani stesso non si fosse
                                                aspettato; ma non rispose Marta. Egli la cercò con
                                                gli occhi nell'ampia sala zeppa di gente; scorse la
                                                Direttrice del Collegio, sola: Marta non era venuta.
                                                E, come se non avesse inteso, dimenticò di
                                                rispondere a gli applausi con cui l'immenso uditorio
                                                lo accolse su l'entrare.</p>
            </div>
            <div type="chapter" n="2.8" xml:id="IT0020020008">
               <head>VIII.</head>
               <p>- Venga, due passi... Il mal di capo le svanirà. Vede che
                                                giornata? Due passi...</p>
               <p>- Ha fatto male a venire...</p>
               <p>- Perché?</p>
               <p>- Avrei voluto avvisarla... Ma dove?</p>
               <p>- Perché? - insistette l'Alvignani.</p>
               <p>Era turbatissimo anche lui. Non s'aspettava di ritrovare
                                                Marta in tanto rigoglio di bellezza e così confusa e
                                                tremante davanti a lui. Non sapeva come spiegarsi la
                                                facilità con cui ella pareva si lasciasse condurre;
                                                e n'era quasi sgomento; temeva d'ingannarsi, si
                                                sforzava di dubitare e temeva di credere; temeva che
                                                un gesto, una parola, un sorriso imprudente non
                                                dovessero in un attimo rompere l'incanto.</p>
               <p>Marta andava a capo chino, col volto in fiamme. Non
                                                avendo saputo, né quasi creduto possibile separarsi
                                                da lui su la soglia del Collegio, ed essendosi
                                                piegata all'invito di fare due passi insieme, si era
                                                messa ad andare in sù, dove il Corso diveniva man
                                                mano più solitario. Non si sarebbe certamente
                                                avviata con lui verso la città, incontro alla
                                                gente.</p>
               <p>Usciva dal Collegio due ore prima del solito; né il
                                                marito dunque poteva essere di già alle poste, né
                                                Matteo Falcone l'avrebbe veduta. Pure tremava; le
                                                pareva che tutti dovessero accorgersi
                                                dell'imprudenza, anzi della temerità di lui e
                                                dell'estrema agitazione con cui lei lo seguiva, come
                                                trascinata veramente, come cieca. E non penetrava il
                                                senso delle parole ch'egli le diceva con voce
                                                tremante, ma le udiva. Erano parole ardenti e
                                                affollate, che le cagionavano a un tempo vergogna e
                                                sgomento, misti a un piacere indefinibile. Le diceva
                                                che da lontano aveva sempre pensato a lei...</p>
               <p>E lei ripeté involontariamente, con aria incredula:</p>
               <p>- Sempre...</p>
               <p>- Sì, sempre!</p>
               <p>Che diceva adesso? Che non gli aveva risposto? Quando? A
                                                qual lettera? Fece per alzare gli occhi a guardarlo,
                                                ma subito riabbassò il capo. Sì, era vero: non gli
                                                aveva risposto. Ma come avrebbe potuto rispondergli,
                                                allora?</p>
               <p>Pensieri sconnessi le guizzavano intanto nel cervello; le
                                                due bambine a cui soleva dare in quel giorno la
                                                lezione particolare; l'ultima minaccia del marito
                                                nella lettera d'Anna Veronica; il mostruoso amore e
                                                la gelosia di Matteo Falcone... Ma nessuno di quei
                                                pensieri riusciva a riflettersi su la sua coscienza
                                                sconvolta, tra l'angoscia incalzante dei
                                                palpiti.</p>
               <p>Sentiva ch'era di quell'uomo elegante, ardito, che le
                                                camminava a fianco, ch'era venuto a prendersela
                                                improvvisamente; e lo seguiva, come se avesse
                                                davvero un diritto naturale su lei, e lei il dovere
                                                di seguirlo.</p>
               <p>Empiti di sangue le balzavano alla testa; poi un subito
                                                spossamento le aggravava le membra. Aveva perduto
                                                affatto la coscienza di sé, d'ogni cosa; e andava
                                                innanzi senza volontà, né speranza di potere più
                                                sciogliersi da quell'uomo che la avviluppava con la
                                                parola commossa.</p>
               <p>Anche lui era preso e vinto dall'irresistibile fascino
                                                amoroso, e parlava, parlava senza saper bene ciò che
                                                dicesse, ma sentendo che ogni parola, il suono,
                                                l'espressione di essa erano in perfetta armonia, e
                                                avevano virtù spontanea d'infallibile persuasione.
                                                Né anche egli pensava più; non sapeva che una cosa
                                                sola: che era vicino a lei, che non l'avrebbe
                                                lasciata più.</p>
               <p>L'aria s'era come infiammata intorno ai loro corpi, s'era
                                                fatta avvolgente, e vietava ogni percezione della
                                                vita circostante; gli occhi non iscorgevano più
                                                alcun oggetto, gli orecchi non accoglievano più
                                                alcun suono.</p>
               <p>Egli era arrivato a darle del tu, come già nell'ultima
                                                lettera, in quella scoperta dal marito; ed ella
                                                questa volta lo aveva accolto quasi senza
                                                notarlo.</p>
               <p>Da un pezzo lo stradone era divenuto solitario; la luce
                                                del sole metteva sul giallo della polvere come un
                                                fervore d'innumerevoli scintille che accecavano, e
                                                per cui pareva fervesse sotto i loro piedi anche la
                                                terra. Il cielo era d'un azzurro intenso,
                                                immacolato.</p>
               <p>A un tratto si fermarono. Si fermò lui per primo. Marta
                                                si guardò attorno, smarrita. Dove erano? Da quanto
                                                tempo camminavano?</p>
               <p>- Non eri mai arrivata fin quassù?</p>
               <p>- No... mai... - rispose timidamente, continuando a
                                                guardare come se uscisse da un sogno.</p>
               <p>- Di qua... - le disse l'Alvignani, prendendole senza
                                                alcuna pressione il polso e accennando una via
                                                traversa, alla sua sinistra.</p>
               <p>- Dove? - chiese lei, forzandosi a guardarlo e ritirando
                                                un po' il braccio ch'egli non lasciava.</p>
               <p>- Di qua, vieni... - insistette lui, attirandola
                                                dolcemente, con un lieve, tremulo sorriso su le
                                                labbra aride, pallido in volto.</p>
               <p>- Ma no... io adesso... - tentò lei di schermirsi, più
                                                che mai impacciata e sgomenta, notando il fremito
                                                della mano, il sorriso nervoso, il pallore del volto
                                                e l'espressione aggressiva degli occhi di lui,
                                                intorbidati e rimpiccoliti.</p>
               <p>- Un momento solo... di qua... Vedi, non c'è
                                                nessuno...</p>
               <p>- Ma dove? No...</p>
               <p>- Perché no? Vedrai la chiostra dei monti... Morreale
                                                lassù... poi le campagne tutte fiorite... e da
                                                questa parte il mare, Monte Pellegrino... e la città
                                                intera sotto i tuoi occhi. Ecco, la porta è qui.
                                                Vieni!</p>
               <p>- No, no! - negò più recisamente Marta, guardando la
                                                porta, quasi non comprendendo ancora ch'egli
                                                abitasse lì e non trovando tuttavia la forza di
                                                liberare il polso dalla mano di lui.</p>
               <p>Ma egli la attirò. Varcata la soglia, Marta trasse un
                                                lungo sospiro; sentì tra le mura del breve, angusto
                                                androne un momentaneo sollievo, come un fresco
                                                refrigerante.</p>
               <p>- Guarda, guarda... - le disse Gregorio accennando i
                                                colombi che tubavano tutti insieme, ora avanzandosi
                                                impettiti come in difesa del loro campo, ora
                                                allontanandosi impauriti dalla voce di Marta che
                                                s'era chinata a chiamarli:</p>
               <p>- Come son belli... Uh, quanti...</p>
               <p>Gregorio la guardava così china, col desiderio
                                                irresistibile d'abbracciarla, di stringerla forte a
                                                sé e non lasciarla, non lasciarla mai più. Gli
                                                pareva d'averla sempre, sempre desiderata così, fin
                                                dal primo giorno che l'aveva veduta.</p>
               <p>- Ora guarda: due scalini... Andremo sù al
                                                terrazzo...</p>
               <p>- No, no, ora me ne vado... - rispose subitamente Marta,
                                                rizzandosi.</p>
               <p>- Come! Ora che sei entrata? Sono due scalini... Devi
                                                vedere il terrazzo... Sei già qui...</p>
               <p>Marta si lasciò novamente attirare; ma, appena posto il
                                                piede nell'interno della casa, si sentì sciolta
                                                dall'incanto che l'aveva trascinata fin lì; le
                                                s'infoscò la vista; un vertiginoso smarrimento la
                                                colse. Era perduta! E, come in un incubo, sentì
                                                l'impotenza di sottrarsi al pericolo imminente.</p>
               <p>- Il terrazzo? Dov'è il terrazzo?</p>
               <p>- Ecco... vi andremo... - le rispose Gregorio,
                                                prendendole una mano e premendosela sul petto. - Ma
                                                prima...</p>
               <p>Ella gli levò in volto gli occhi pieni d'angoscia,
                                                supplicanti.</p>
               <p>- Dov'è? - ripeté, ritraendo la mano.</p>
               <p>Non vedeva altro scampo, ora.</p>
               <p>Gregorio la condusse attraverso le stanze; poi salirono
                                                un'angusta scaletta di legno.</p>
               <p>Marta lassù sentì aprirsi il cuore.</p>
               <p>Lo spettacolo era veramente magnifico. La grande chiostra
                                                dei monti incombeva maestosa e fosca sotto il cielo
                                                fulgidissimo. Le schiene poderose si disegnavano con
                                                tagli d'ombra netti. E Morreale pareva là un candido
                                                armento pascolante a mezza costa; e, sotto, la
                                                campagna sparsa di bianche casette si stendeva
                                                oscurata dall'ombra dei monti.</p>
               <p>- Ora di qua! - diss'egli.</p>
               <p>Quanto imminente e fosco era dalla parte dei monti lo
                                                spettacolo, tanto vasto e lucente si spalancava
                                                dalla parte opposta. Tutta la città, distesa immensa
                                                di tetti, di cupole, di campanili, tra cui,
                                                gigantesca, la mole del Teatro Massimo, si offerse a
                                                gli occhi di Marta, e il mare sterminato in fondo,
                                                riscintillante al sole, sotto i cui raggi Monte
                                                Pellegrino rossigno pareva sdrajato beatamente.</p>
               <p>Marta per un momento si obliò nella contemplazione del
                                                vasto spettacolo. Poi cercò con gli occhi il
                                                campanile del Duomo, dietro a cui sorgeva la sua
                                                casa; e subito, al pensiero della madre e della
                                                sorella che colà la aspettavano, sentì più vivo il
                                                turbamento, più acuto il rimorso, e una sfiducia
                                                profonda e disperata di sé. Trasse il fazzoletto e
                                                si nascose la faccia.</p>
               <p>- Piangi? Perché, Marta? Perché? - le domandò egli con
                                                affettuosa premura, accostandosele. - Vieni,
                                                scendiamo... Adesso te ne andrai...</p>
               <p>- Sì, sì... subito... - fece lei, sforzandosi di
                                                dominarsi. - Non dovevo... non dovevo venire...</p>
               <p>- Ma perché? - ripeté Gregorio, afflitto, come ferito
                                                dalle parole di lei, ajutandola a discendere. -
                                                Perché dici così, Marta? Marta mia... Aspetta,
                                                aspetta... Così! non piangere... rasséttati...</p>
               <p>E asciugandole gli occhi, la carezzava, tutto
                                                tremante.</p>
               <p>- No... no... - cercava di schermirsi Marta, abbandonata
                                                di forze.</p>
               <p>Quand'egli la abbracciò, ella ebbe un fremito per tutte
                                                le membra, un singulto, come uno schianto, di chi
                                                cede senza concedere.</p>
            </div>
            <div type="chapter" n="2.9" xml:id="IT0020020009">
               <head>IX.</head>
               <p>- Quando, quando ritornerai? - le domandò con fuoco
                                                l'Alvignani stringendola forte tra le braccia, su la
                                                scala.</p>
               <p>Si lasciò stringere, senza rispondere: inerte, come
                                                insensata. A volere parlare, non avrebbe trovato la
                                                voce. Ritornare? Ma ora lei non avrebbe più voluto
                                                andar via; non già per non sciogliersi da quelle
                                                braccia, ma perché lì ormai si sentiva come giunta
                                                al suo fine, piombata nel suo fondo, dove tutti,
                                                tutti, la avevano spinta, quasi a furia d'urtoni
                                                alle terga, e precipitata. Come ritrarsene? come
                                                ritornare più indietro? come riprendere più la lotta
                                                oramai? Era finita! Dove tutti avevano voluto
                                                ch'ella arrivasse, era arrivata. Ed egli che
                                                l'aspettava, se l'era presa; era venuto a
                                                prendersela, così, semplicemente, come se tutte le
                                                ingiustizie da lei patite gli avessero creato questo
                                                diritto su lei. Ecco perché subito, fin dal primo
                                                vederlo, non aveva potuto resistergli e si era
                                                trovata senza volontà davanti a lui così sicuro.
                                                Senza volontà! Questa era la sua più forte
                                                impressione.</p>
               <p>- Mia... mia... mia... - insisteva l'Alvignani,
                                                stringendola vie più forte.</p>
               <p>Sì; sua! Cosa sua. Cosa data a lui.</p>
               <p>Non intendendo quell'abbandono, o piuttosto,
                                                interpretandolo altrimenti, egli, com'ebbro, si
                                                chinò a sussurrarle all'orecchio di trattenersi, di
                                                trattenersi ancora un poco...</p>
               <p>- No, vado, - diss'ella, riscotendosi improvvisamente e
                                                quasi sguizzandogli dalle braccia.</p>
               <p>Egli le prese una mano:</p>
               <p>- Quando ritornerai?</p>
               <p>- Ti scriverò...</p>
               <p>E andò via. Appena sola per quella stessa strada,
                                                percorsa un'ora avanti accanto a lui, si sentì come
                                                riassalita dai proprii sentimenti, smarriti lungo
                                                l'andare, come se si fossero posti in agguato,
                                                aspettando il ritorno di lei su i proprii passi.</p>
               <p>Si voltò a guardare, quasi sgomenta, la via da cui era
                                                uscita; poi prese ad andare in giù, frettolosa, con
                                                la mente scombujata. E, andando, chiamava in
                                                soccorso, a raccolta, ragioni, scuse che
                                                sostenessero di fronte a lei stessa il concetto
                                                della propria onestà, quasi per farsene forte contro
                                                colui che così improvvisamente gliel'aveva tolta, e
                                                per sottrarsi nello stesso tempo all'idea che
                                                l'avviliva e la schiacciava, di essere stata tratta,
                                                cioè, quasi passivamente, a quella stessa colpa, di
                                                cui - innocente - era stata accusata. Volle
                                                costringersi a vedere, proprio, a sentire, ad
                                                assaporare in quella sua subitanea caduta, che la
                                                sconvolgeva, una vendetta voluta da lei, la vendetta
                                                della sua antica innocenza, contro tutti.</p>
               <p>Alla vista del Collegio alla sua destra, riuscì con uno
                                                sforzo a risollevare lo spirito. Rientrava ora in
                                                quel tratto del Corso per cui era solita di passare
                                                ogni giorno. Rallentò il passo, proseguì più calma e
                                                più sicura, come se veramente si fosse lasciata
                                                dietro le spalle la colpa, solo perché la gente,
                                                ora, vedendola, poteva pensare: "Ella torna dal
                                                Collegio". Tuttavia si sentiva ancora addosso
                                                qualcosa d'indefinibile, che avrebbe potuto
                                                tradirla, se qualcuno avesse respirato molto vicino
                                                a lei, guardandola e parlandole. Procurò di
                                                sottrarsi alla molestia di questa sensazione,
                                                guardando le note insegne delle botteghe, i noti
                                                volti di quelli ch'era solita d'incontrare ogni
                                                giorno. La colse a un tratto il timore che,
                                                parlando, le avrebbe tremato la voce; e subito le
                                                venne alle labbra questo sospiro: - Ah, che
                                                stanchezza! -. Pronunziò le parole tenendo
                                                attentissimo l'udito, ma come se esse esprimessero
                                                veramente quel che sentiva, e non fossero una prova
                                                immediata, suggerita dal timore improvvisamente
                                                concepito. Era la sua voce consueta, sì; ma le parve
                                                come non uscita dalla propria bocca, o come se lei
                                                stessa avesse voluto imitarla.</p>
               <p>Notò con sollievo che nulla di nuovo era avvenuto nella
                                                vita di tutti i giorni per quella strada, che tutto
                                                insomma era come prima, e volle costringersi ad
                                                accordarsi anche lei alla uniformità consueta dei
                                                comuni casi giornalieri. Ecco, passava adesso sotto
                                                Porta Nuova, come jeri, come l'altro jeri. E man
                                                mano che s'appressava a casa, sentiva, per forza di
                                                riflessione e di volontà, crescere la calma.</p>
               <p>Maria era al terrazzo e, guardando di tra i vasi dei
                                                fiori imbasati in fila su la balaustrata, scorse giù
                                                nella via la sorella. Marta le fe' cenno con la
                                                mano, e Maria sorrise. Nulla di nuovo, neppure in
                                                casa.</p>
               <p>- Come... più presto oggi? - le domandò la madre.</p>
               <p>- Più presto? Sì... ho tralasciato una lezione
                                                particolare... Mi faceva un po' male il capo.</p>
               <p>Diceva la verità. La voce, ferma. Si rammentava del mal
                                                di capo a proposito. Sorrise alla madre e
                                                aggiunse:</p>
               <p>- Vado a svestirmi. Maria è sul terrazzo... L'ho vista
                                                dalla strada...</p>
               <p>Sola, in camera, si stupì della propria calma, come se
                                                non se la fosse imposta lei stessa, a forza; si
                                                stupì di saper fingere così bene; e lo stupore era
                                                quasi soddisfazione. Si mostrò allegra quel giorno,
                                                come la madre e la sorella non la vedevano più da
                                                molto tempo.</p>
               <p>Venuta la sera però s'accorse che non tanto per gli altri
                                                aveva bisogno di fingere, quanto per sé. Subito, per
                                                non badare alla propria inquietudine, per non restar
                                                sola con sé, trasse dal cassetto i còmpiti
                                                scolastici da correggere, come soleva ogni sera,
                                                tolse in mano la matita per segnare gli errori, e si
                                                mise a leggere, concentrando sul primo scritto tutta
                                                l'attenzione. Lo sforzo fu vano: una gran confusione
                                                le si fece nel cervello. Non poté rimanere seduta, e
                                                andò ad appoggiare la fronte che le scottava su i
                                                vetri gelidi del balcone.</p>
               <p>Lì, con gli occhi chiusi, volle rifarsi lucidamente i
                                                minimi particolari della giornata. Ma la lucidezza
                                                dello spirito le s'intorbidava anche adesso,
                                                ricordando la passeggiata con l'Alvignani fino alla
                                                casa di lui. Egli abitava lassù, e la aveva
                                                trascinata, ignara, fino a casa sua! Avrebbe dovuto
                                                sciogliersi da lui, pervenuta lassù all'angolo della
                                                via. Ma come? se non aveva saputo proferire neanche
                                                una parola? Rivide la corte piena di colombi; la
                                                scala scoperta. Ecco: se la scala non fosse stata
                                                così scoperta, forse non sarebbe salita... Ah, sì:
                                                certo! Le si riaffacciò alla mente lo spettacolo
                                                dell'ampia chiostra dei monti. Poi provò una strana
                                                impressione, suscitata dal ricordo d'aver cercato
                                                con gli occhi, dal terrazzo dell'Alvignani, il tetto
                                                della propria casa presso il Duomo: le parve di
                                                trovarsi ancora a guardare da quel terrazzo e di
                                                vedersi com'era adesso, lì, nella sua camera, con la
                                                fronte su i vetri del balcone.</p>
               <p>- Tutti l'hanno voluto... - mormorò tra sé, duramente,
                                                per ricacciar la commozione che già le stringeva la
                                                gola. - Gli scriverò, - aggiunse, aggrottando le
                                                ciglia; poi, con repentino mutamento d'animo,
                                                scrollando le spalle, terminò: - Ormai! Così doveva
                                                finire...</p>
               <p>E scrisse una lunga lettera che s'aggirava tutta,
                                                smaniosamente, su queste due frasi: "Che ho fatto?"
                                                e "Che farò?". Il rimorso della subitanea caduta vi
                                                si mostrava in uno slancio aggressivo di passione,
                                                nella frase appositamente ripetuta e sottolineata:
                                                "ORA SONO TUA!" quasi per fargli paura.</p>
               <p>"Andando in sù, accanto a te, io non sospettavo...
                                                Avresti dovuto dirmelo: non sarei venuta. Quanto,
                                                quanto sarebbe stato meglio per me e per te! Se tu
                                                sapessi quel che ho sofferto al ritorno, sola; come
                                                soffro adesso, qui, tra mia madre e mia sorella! E
                                                domani? Io mi trovo sbalzata fuori d'ogni traccia di
                                                vita, e non so come farò, quel che avverrà di me.
                                                Sono il sostegno unico di due povere donne; e io
                                                stessa sono senza guida, perduta... Senti com'è
                                                amaro il frutto del nostro amore? Tanti e tanti
                                                pensieri v'infiltrano questo veleno. Ma com'è
                                                possibile non pensare, nella mia condizione? Tu sei
                                                libero: io no! La libertà delle anime, che tu dici,
                                                si riduce a un supplizio per il corpo
                                                incatenato..."</p>
               <p>La lettera terminava improvvisamente, quasi strozzata
                                                dalla mancanza di spazio, a piè del foglietto.
                                                "Bisogna che ci rivediamo. Ti avviserò quando...
                                                Addio."</p>
            </div>
            <div type="chapter" n="2.10" xml:id="IT00200200010">
               <head>X.</head>
               <p>- Oh, mia cara, quando io dico: "La coscienza non me lo
                                                permette", io dico: "Gli altri non me lo permettono,
                                                il mondo non me lo permette". La mia coscienza! Che
                                                cosa credi che sia questa coscienza? E` la gente in
                                                me, mia cara! Essa mi ripete ciò che gli altri le
                                                dicono. Orbene, senti: onestissimamente la mia
                                                coscienza mi permette d'amarti. Tu interroga la tua,
                                                e vedrai che gli altri t'hanno ben permesso di
                                                amarmi, sì, come tu stessa hai detto, per tutto
                                                quello che t'hanno fatto soffrire ingiustamente.</p>
               <p>Così sofisticava l'Alvignani per ammansare gli scrupoli,
                                                i rimorsi e la paura di Marta, e spesso ripeteva
                                                sott'altra forma il ragionamento, perché apparisse
                                                più chiaro e più convincente anche a lui, e la
                                                crescente foga delle parole stordisse anche i suoi
                                                scrupoli, i suoi rimorsi e la paura non manifestati
                                                né apertamente né segretamente ancora a se
                                                stesso.</p>
               <p>Marta ascoltava in silenzio, pendeva dalle labbra di lui,
                                                si lasciava avvolgere da quel linguaggio caldo e
                                                colorito, persuasa a credere, non convinta.
                                                Purtroppo sapeva quanto le costasse quel venire di
                                                furto in casa di lui, e che tortura al Collegio, e
                                                che smanie, che angoscia, le notti! Certo quello
                                                smarrimento, in cui si agitavano dissociati tutti i
                                                suoi pensieri, tutti i suoi sentimenti, la avrebbe
                                                tradita, un giorno o l'altro. Avrebbe voluto essere
                                                sicura del domani. Sicura di che? Non avrebbe saputo
                                                dirlo a se stessa; ma sentiva che non era possibile
                                                durare a lungo in quello stato, protrarre
                                                quell'esistenza. Non trovava più luogo ove stare in
                                                pace un momento: nella propria casa, la menzogna;
                                                nel Collegio, la tortura; nella casa di lui, il
                                                rimorso e la paura. Dove fuggire? che fare?</p>
               <p>Andava dall'Alvignani unicamente per sentirlo parlare,
                                                per sentirsi dire ciò che, pensando tra sé, avrebbe
                                                voluto credere: che ella non era stata vinta; che
                                                quell'uomo non s'era impadronito di lei per violenza
                                                altrui; ma che ella lo aveva voluto, e ormai doveva
                                                starci, poiché gli s'era data. L'anima ne soffriva,
                                                smaniosamente, e soltanto nelle parole di lui
                                                riposava un poco.</p>
               <p>- Se tu amassi più, penseresti meno, - le diceva lui. -
                                                Bisogna dimenticare tutto nell'amore.</p>
               <p>- Ma io non vorrei pensare! - diceva Marta, con
                                                stizza.</p>
               <p>- Vedi, io penso questo soltanto; che tu sei mia e che
                                                noi dobbiamo amarci. Guardami negli occhi: mi ami
                                                tu?</p>
               <p>Marta lo guardava un po', poi abbassava gli occhi, le
                                                guance le s'invermigliavano e rispondeva:</p>
               <p>- Non sarei qui...</p>
               <p>- E allora? - le domandava egli e le prendeva una mano e
                                                la attirava a sé.</p>
               <p>Non reluttava: si abbandonava vergognosa e tremante alla
                                                carezza; poi fuggiva, credendo, al destarsi dal
                                                momentaneo oblio, che si fosse trattenuta troppo da
                                                lui.</p>
               <p>Egli intanto non rimaneva più su l'ultimo gradino della
                                                scala, fin dove soleva accompagnarla, insoddisfatto
                                                e affascinato, come il primo giorno. Ora, appena
                                                ella svoltava per l'androne, mandandogli con la mano
                                                un ultimo triste saluto, traeva spontaneamente un
                                                sospiro, come se provasse sollievo, o forse per
                                                pietà di lei, e risaliva lentamente la scala,
                                                pensieroso.</p>
               <p>Svaniva così a poco a poco il primo stupore quasi di
                                                sogno, il primo turbamento cagionatogli dalla vista
                                                di Marta e dalla insperata facilità con cui il suo
                                                improvviso ardentissimo desiderio s'era effettuato.
                                                Ora si rendeva conto del perché e del come fosse
                                                riuscito così d'un tratto ad averla; si rendeva
                                                conto dei sentimenti di Marta per lui. No; ella non
                                                lo amava: non gli si era abbandonata per virtù
                                                d'amore. Forse in altre condizioni, sì, lo avrebbe
                                                amato; non ora che, nello scompiglio dell'improvvisa
                                                caduta, s'aggrappava a lui come un naufrago
                                                s'aggrappa ad un altro, senza probabilità di scampo,
                                                disperatamente.</p>
               <p>- Come uscirne?</p>
               <p>- "Vorrà venire con me a Roma?" pensava l'Alvignani.</p>
               <p>Lui, certo, ne sarebbe stato contento. Ma, e la madre? la
                                                sorella? Insieme con lei? Nessuna difficoltà, da
                                                parte sua. Ma come proporglielo? Ella si mostrava
                                                così altera... e certo non avrebbe voluto piegarsi
                                                alla condizione ch'egli poteva offrirle. Questa, e
                                                non altra. Che cosa infatti avrebbe potuto fare per
                                                lei? Era pronto a tutto: aspettava un cenno.</p>
               <p>Così pensando, l'Alvignani credeva proprio di non aver
                                                nulla a rimproverarsi.</p>
               <p>- Ti stanco, è vero? - gli domandava lei amaramente. - Tu
                                                pensi a partire...</p>
               <p>- Ma no, Marta! Da che lo argomenti? Mi giudichi male...
                                                Tranne che tu non voglia venire con me...</p>
               <p>- Con te? Se fossi sola! Vedi intanto che è vero che tu
                                                pensi a partire?</p>
               <p>Gregorio si stringeva nelle spalle. Sospirava.</p>
               <p>- Se non vuoi capire ciò che ti dico! Sono qui, con te,
                                                fino a che tu non avrai preso una decisione per il
                                                nostro avvenire. Vorrei soltanto farti contenta. Non
                                                penso ad altro...</p>
               <p>- E come? come? Se sapessi!</p>
               <p>- Lo so; t'intendo. Ma vedi che per me non manca?</p>
               <p>Sì; e Marta doveva convenirne. Ma che poteva volere, lei?
                                                Aveva ognuno davanti a sé una via, o triste o lieta;
                                                lei sola, no; lei sola non sapeva ciò che le
                                                restasse da fare.</p>
               <p>Ormai da circa due mesi si trascinava così la loro
                                                relazione, aduggiata, intristita dall'ombra della
                                                colpa che la coscienza di lei continuamente vi
                                                projettava. Invano egli aveva tentato di rimuovere,
                                                di scuotere quest'ombra con le sue parole
                                                appassionate. Ora ne soffriva in silenzio
                                                l'oppressione, accrescendo il peso della comune
                                                tristezza con la propria inerzia, per renderla a
                                                entrambi alla fine insopportabile.</p>
               <p>- Tocca a te decidere. Io te l'ho detto: sono pronto a
                                                tutto.</p>
               <p>Partirsene, tornarsene a Roma, adducendo per lettera una
                                                scusa qualsiasi: l'improvviso richiamo per qualche
                                                urgente affare professionale? Così ella avrebbe
                                                forse trovato un po' di calma; e, nella calma,
                                                qualche decisione. No: dopo matura riflessione,
                                                aveva scartato questo partito come troppo violento.
                                                Sarebbe stato forse meglio proporle apertamente di
                                                finirla: non per lui; per lei che già ne soffriva
                                                tanto. Ma anche questo partito fu respinto da
                                                Gregorio Alvignani in previsione di qualche scena
                                                disgustosa. Meglio aspettare che a tal passo fosse
                                                venuta lei, da sé.</p>
               <p>Sopraggiunse intanto una notizia inattesa che sconvolse
                                                in diverso modo Marta e l'Alvignani. Anna Veronica
                                                annunziò in una lunga lettera che Rocco Pentàgora,
                                                gravemente ammalato di tifo, si trovava, per
                                                giudizio dei medici, a un caso di morte.</p>
               <p>Marta allibì nel leggere questa lettera che le giungeva
                                                come immediata, odiosa risposta ai voti disperati
                                                delle sue notti insonni, voti che la coscienza
                                                intimamente disapprovava, poiché ella ormai non si
                                                riconosceva più alcun diritto di sperare su la morte
                                                del marito. Eppure, quante volte, dibattendosi sul
                                                letto, non aveva pregato:</p>
               <p>- Dio, morisse!</p>
               <p>Moriva... ecco. Era per morire davvero.</p>
               <p>In preda a una vivissima agitazione, si recò a comunicare
                                                la notizia all'Alvignani.</p>
               <p>Questi restò perplesso a guardare Marta che lo spiava
                                                acutamente. Si guardarono un tratto, ed egli ebbe
                                                quasi l'impressione che il silenzio della stanza
                                                attendesse una sua parola, come se la morte fosse
                                                entrata e sfidasse il loro amore a parlare.</p>
            </div>
            <div type="chapter" n="2.11" xml:id="IT00200200011">
               <head>XI.</head>
               <p>- A Palermo? Come mai!</p>
               <p>E Gregorio Alvignani si fermò davanti al professor Luca
                                                Blandino, il quale andava al solito con gli occhi
                                                semichiusi, assorto nei suoi pensieri, col bastone
                                                sotto il braccio, le mani dietro la schiena e il
                                                lungo sigaro addormentato su la barba.</p>
               <p>- Oh, bello mio! - fece il Blandino, guardando
                                                l'Alvignani senza alcuna sorpresa, come se già fosse
                                                stato in compagnia di lui un'ora avanti. - Alza,
                                                alza un po' il mento: così... Quanto?</p>
               <p>- Che cosa? - domandò ridendo Gregorio.</p>
               <p>- Codesti colletti, a quanto l'uno? Troppo alti per me...
                                                Perché ridi, birbante? Mi minchioni? Voglio
                                                comperarmene tre. Vieni, ajutami. Debbo fare una
                                                visita, e così come sono non potrei presentarmi.
                                                Arrivo adesso...</p>
               <p>Prese il braccio dell'Alvignani che rideva ancora, e
                                                s'avviò con lui.</p>
               <p>- Oh, a proposito! E tu che fai qui?</p>
               <p>- A proposito di che? - gli domandò Gregorio Alvignani
                                                rimettendosi a ridere.</p>
               <p>- Nulla, nulla... per saperlo, - rispose il Blandino,
                                                diventando a un tratto serio e corrugando le
                                                ciglia.</p>
               <p>- La Camera è chiusa... - disse l'Alvignani.</p>
               <p>- Lo so... E tu perché sei qui? Non vorrei fare un altro
                                                pasticcio... Dimmi la verità.</p>
               <p>- Che pasticcio? - domandò Gregorio, divenuto serio anche
                                                lui e sforzandosi di comprendere.</p>
               <p>- Ora ti dirò... Entriamo qui, - rispose il Blandino,
                                                cacciandosi in un negozio di biancheria. - Compro i
                                                colletti.</p>
               <p>- Ho tenuto una conferenza all'Università... Fra qualche
                                                giorno riparto...</p>
               <p>- Per Roma?</p>
               <p>- Per Roma.</p>
               <p>- Colletti! - ordinò il Blandino al giovine di negozio. -
                                                Così, guardi... come questi dell'amico mio, un po'
                                                più bassi.</p>
               <p>Fatta la compera, Gregorio Alvignani propose al Blandino
                                                di andare a casa sua (Marta quel giorno non sarebbe
                                                venuta) - e si misero in vettura.</p>
               <p>- Spiegami adesso il pasticcio.</p>
               <p>- Ah, già! Dunque, una conferenza? E riparti subito?</p>
               <p>- Spero...</p>
               <p>- Avrei preferito non trovarti qua.</p>
               <p>- E perché?</p>
               <p>L'Alvignani credette di comprendere; tuttavia simulò
                                                un'aria tra smarrita e sorpresa. Un lieve sorriso
                                                gli si delineò su le labbra.</p>
               <p>Da questo sorriso il Blandino, se fosse stato un
                                                osservatore più acuto, si sarebbe accorto che
                                                l'Alvignani s'era già messo in guardia.</p>
               <p>- Perché? Perché mi dà sospetto la tua presenza qua.</p>
               <p>- Oh sta' a vedere ch'io non debbo più venire a Palermo!
                                                E tu perché ci sei venuto? E, di grazia, che
                                                sospetto?</p>
               <p>- Non m'hai capito? - domandò il Blandino, guardandolo
                                                fiso.</p>
               <p>- Non t'ho capito... cioè, suppongo che tu non voglia
                                                alludere... Sì? Ah sì? Ancora? Caro mio: acqua
                                                passata...</p>
               <p>- Parola d'onore?</p>
               <p>Gregorio Alvignani scoppiò di nuovo a ridere, poi
                                                disse:</p>
               <p>- Sai la nuova? Tu diventi più stolido di giorno in
                                                giorno.</p>
               <p>- Hai ragione! - confermò con molta serietà Luca
                                                Blandino, scrollando il capo e chiudendo gli occhi.
                                                - Oggi più smemorato e più balordo di ieri. Non
                                                posso più insegnare: non ricordo più nulla...
                                                Ottanta, ottanta e ottanta: due lire e quaranta, è
                                                vero? Aspetta, credo che ci sia errore. Tre
                                                colletti, è vero? Due lire e quaranta... ladri!
                                                Quanto mi hanno restituito? No, no - è giusto:
                                                quaranta e sessanta, cento - tre lire giuste.
                                                Benissimo. Dunque, dicevamo?</p>
               <p>- Quanti anni di servizio hai da fare ancora per avere la
                                                pensione? - gli domandò Gregorio Alvignani.</p>
               <p>- Molti. Non ne parliamo, ti prego, - rispose il
                                                Blandino. - Si tratta adesso di riconciliare Rocco
                                                Pentàgora e la moglie.</p>
               <p>Gregorio Alvignani credette dapprima di non aver bene
                                                inteso e impallidì. Il sorrisetto motteggiatore gli
                                                rimase tuttavia su le labbra.</p>
               <p>- Ah sì? Come mai? Dopo...</p>
               <p>S'interruppe: notò che la voce non era ben ferma.</p>
               <p>- Sono venuto per questo, - aggiunse il Blandino,
                                                studiandolo. - Perciò ti dicevo che avrei preferito
                                                non trovarti qua.</p>
               <p>- E che c'entro io? - fece l'Alvignani con aria
                                                stupita.</p>
               <p>- Sta' zitto, sta' zitto che c'entri, - esclamò
                                                sospirando il Blandino. - Ma non se ne parli più...
                                                bisogna pensare alla riconciliazione, adesso.</p>
               <p>- Sei sicuro che si farà? - domandò l'Alvignani,
                                                simulando una perfetta ingenuità.</p>
               <p>- Speriamo... Perché no? Il marito la rivuole.</p>
               <p>- S'è persuaso finalmente? - aggiunse Gregorio Alvignani
                                                con indifferenza.</p>
               <p>Proseguirono in silenzio.</p>
               <p>- Vetturino, di qua: via Cuba, al primo portone, - ordinò
                                                finalmente l'Alvignani.</p>
               <p>Poco dopo, entrati nell'ampia stanza in cui si apriva il
                                                balcone dalla balaustrata a pilastrini, ripresero la
                                                conversazione.</p>
               <p>- Sei davvero incorreggibile! - esclamò, ridendo,
                                                Gregorio. - Vuoi proprio pigliarti tutte le gatte a
                                                pelare?</p>
               <p>- Eh, lo so! Ma che vuoi farci? E` il mio destino. Tutti
                                                ricorrono a me. Non so dire di no, e... Questa volta
                                                però... Sai che quel povero ragazzo si è ammalato?
                                                E` stato proprio per morire.</p>
               <p>- Il Pentàgora? Davvero?</p>
               <p>- Lui, Rocco; eh sì, di tifo... Io abito, non so se lo
                                                sai, nella stessa sua casa. M'ha fatto chiamare...
                                                Poverino, s'è ridotto pelle e ossa: che non si
                                                riconosce più. "Professore," dice, "lei deve
                                                ajutarmi... Le lettere non servono a nulla... Lei
                                                deve andare dalla madre di Marta; le dica come m'ha
                                                veduto. Io rivoglio Marta, la rivoglio!..." E così,
                                                siamo qua, caro Gregorio! Speriamo di metter fine a
                                                questa storia disgraziata per tutti.</p>
               <p>- Sì, sì... - affermò l'Alvignani, passeggiando per la
                                                stanza. - E` il meglio che si possa fare, senza
                                                dubbio.</p>
               <p>- Non è vero?</p>
               <p>- Sì. Sarebbe stato meglio che nulla purtroppo fosse
                                                accaduto, come nulla doveva accadere. Te lo dissi
                                                già una volta, rammenti? quando avesti il coraggio
                                                di comparirmi davanti come testimonio del Pentàgora.
                                                Egli agì allora proprio da ragazzo; volle
                                                provocarmi; io non potei più evitare il secondo
                                                scandalo del duello. Prevedevo fin d'allora questa
                                                soluzione. Ci è voluto forse troppo tempo. Basta: a
                                                ogni modo, ora egli ripara; fa bene.</p>
               <p>- Ma sai che lui, il marito, - disse il Blandino, - ha
                                                tentato altre volte, dopo la morte di Francesco
                                                Ajala, di riconciliarsi? Non ha voluto saperne
                                                lei...</p>
               <p>- Troppo tardi o troppo presto, forse, - osservò
                                                l'Alvignani. - Perché bisogna compatire anche la
                                                moglie, mi pare! Non dovrei dirlo io; ma resti tra
                                                noi; tanto, ormai tutto è finito, o sarà tra breve.
                                                L'hanno infamata! Se qualche colpa... cioè, colpa...
                                                non diciamo colpa! errore, lievissimo errore c'è
                                                stato, l'ho commesso io, e me ne sono pentito
                                                amaramente; me ne pento tuttora. Un momento
                                                d'aberrazione, lo confesso: la vicinanza, la
                                                simpatia vivissima... la mia vita chiusa, sepolta
                                                nel lavoro... un momento, insomma, di cordiale,
                                                irresistibile espansione, ecco! Sarei presto
                                                rientrato in me, mercé l'onestà di lei, se tutt'a un
                                                tratto, con una leggerezza incredibile da parte del
                                                marito, non fosse avvenuto quel che è avvenuto. Ah!
                                                Non bisogna trattenersi mai tanto nel sogno, caro
                                                mio, che l'urto della realtà sopravvenga! Quante
                                                volte non me lo sono ripetuto... Questo per
                                                dimostrarti che se lui, il marito, per disgrazia,
                                                fosse morto, avrei subito riparato io al male che da
                                                ogni parte è piombato su la povera signora. Tu mi
                                                conosci: non son uomo d'avventure, io! Tu stesso
                                                m'hai scritto una volta per lei una lettera un po'
                                                troppo vivace, ti rammenti? Non me ne sono avuto a
                                                male. Ho fatto subito per la signora quanto m'è
                                                stato possibile: poco, purtroppo, in considerazione
                                                della jattura; ma tutto il possibile. Ora mi dài una
                                                consolante notizia. Le si renderà giustizia
                                                interamente davanti alla società. Ecco quello che
                                                bisognerà farle intendere... Sì, perché ella,
                                                m'immagino, non sarà molto ben disposta a rispondere
                                                adesso al pentimento del marito. Siamo giusti! Ha
                                                troppo sofferto, poverina. La proposta, vedi, io
                                                credo che tu debba presentarla da questo lato, per
                                                riuscire! E ci vuole efficacia, calore... non
                                                mancherà a te! E` proprio la via d'uscita, la
                                                riparazione vera per lei, la prova, il
                                                riconoscimento dell'innocenza da parte di chi
                                                l'aveva accusata e condannata a occhi chiusi! Non ti
                                                pare? Questo, questo devi sostenere davanti a
                                                lei!</p>
               <p>- Sì, sì... - approvò distratto il Blandino. - Lascia
                                                fare a me...</p>
               <p>- Non ti pare? - ripeté l'Alvignani, assorto ancora nel
                                                suo ragionamento, come se specialmente lo volesse
                                                persuadere a se stesso. - E` proprio la fine
                                                desiderata, la vera, la giusta, la più naturale, del
                                                resto, di questa tristissima storia. Non puoi
                                                credere, caro amico, quanto ne sia contento... Tu
                                                m'intendi: mi pesava su la coscienza enormemente
                                                questa condizione di cose fatta per mio incentivo a
                                                una donna, senz'alcuna ragione. Saperla, povera
                                                signora, così sbalestrata, ancora giovane, bella,
                                                esposta alla malignità della gente... era, credi,
                                                per me, un rimorso continuo... Te ne vai?</p>
               <p>- Sì, me ne vado, - rispose il Blandino, che già s'era
                                                alzato.</p>
               <p>- Vediamoci stasera... vorrei sapere... Ceneremo
                                                insieme?</p>
               <p>Si diedero convegno, e Luca Blandino andò via. Poco dopo,
                                                Gregorio Alvignani, aprendo l'uscio della camera da
                                                letto quasi al bujo, si sentì sul volto queste due
                                                parole, come due schiaffi:</p>
               <p>- Vile! vile!</p>
               <p>Diede un balzo indietro:</p>
               <p>- Tu qua, Marta!</p>
               <p>E richiuse subito l'uscio.</p>
            </div>
            <div type="chapter" n="2.12" xml:id="IT00200200012">
               <head>XII.</head>
               <p>- Qua. Ho inteso tutto, - riprese Marta, vibrante di
                                                sdegno.</p>
               <p>- E che ho detto io? - balbettò Gregorio Alvignani quasi
                                                tra sé.</p>
               <p>- Mi sono tenuta le mani per non aprire, per non entrare
                                                a smascherarti davanti a quell'imbecille! Di qui
                                                stesso avrei voluto gridargli: "Non gli creda! Io
                                                sono qua, in casa sua!".</p>
               <p>- Marta! Sei impazzita? - gridò Gregorio. - Che volevi
                                                che dicessi? Son io forse cagione, se egli è venuto
                                                a parlarmi di tuo marito?</p>
               <p>- E t'ha chiesto forse che gl'insegnassi il miglior modo
                                                di prendermi al laccio, di presentarmi la proposta?
                                                Ah, ne sei contento? Davvero?</p>
               <p>- Io? Ebbene, sì; per te!</p>
               <p>- Per me? E quale altra viltà vorresti farmi commettere
                                                adesso? Per me, dici? E che sono diventata io? Ora
                                                che ti sei stancato, di' un po', vorresti
                                                respingermi nelle braccia di mio marito?</p>
               <p>- No, no! Se tu non vuoi! - negò forte Gregorio.</p>
               <p>- Voglia o non voglia: è forse più possibile, ora, dopo
                                                quello che è avvenuto fra te e me? Hai potuto
                                                sperarlo, rallegrartene? Dio! Che hanno fatto di
                                                me... Che sono divenuta io? Mi hai aspettata; ci
                                                sono venuta, qua, in casa tua, coi miei piedi; e,
                                                ora che mi hai avuta, me ne posso pure andare da
                                                quell'altro?</p>
               <p>- Come sospetti bassamente di me! - esclamò l'Alvignani,
                                                avvilito.</p>
               <p>- Ah, io di te? E tu di me che pensi, se hai potuto
                                                sperare che... Ma non sai il peggio ancora! Ah, la
                                                mia testa... la mia povera testa...</p>
               <p>E Marta si premette forte le tempie con le mani che le
                                                tremavano.</p>
               <p>- Il peggio? - fece Gregorio Alvignani.</p>
               <p>- Sì, sì: per me non c'è più scampo, ormai. Sappilo! La
                                                morte sola.</p>
               <p>- Che dici?</p>
               <p>- Sono perduta! M'hai perduta... Sono venuta apposta per
                                                dirtelo.</p>
               <p>- Perduta? Che dici? Spiègati!</p>
               <p>- Perduta: non capisci? - gridò Marta. - Perduta...
                                                perduta...</p>
               <p>Gregorio Alvignani restò come basito, guardando fisso,
                                                con terrore, Marta, e balbettò:</p>
               <p>- Ne sei certa?</p>
               <p>- Certa, certa... Come ingannarmi? rispose Marta,
                                                lasciandosi cadere su una seggiola. - Sono venuta
                                                per dirti questo. Come nasconderò a mia madre, a mia
                                                sorella il mio stato? Se ne accorgeranno... No, no:
                                                prima morire! Per forza io ora debbo morire. Non mi
                                                resta più altro.</p>
               <p>- Che sbaraglio! - mormorò l'Alvignani annichilito,
                                                coprendosi la faccia con le mani.</p>
               <p>- Che riparo? che rimedio? - fece Marta disperatamente,
                                                tra le lagrime.</p>
               <p>- Non piangere così! Cerchiamo insieme...</p>
               <p>- Ah, tu, per te, lo so: per te, l'avevi trovata la via
                                                d'uscita!</p>
               <p>- Per me? Come? No... no... Non rimproverarmi ancora...
                                                Come potevo supporre? Perdonami! Senti: corro a
                                                raggiungere il Blandino. Gli dirò che... la
                                                verità!... Che non si occupi più...</p>
               <p>- Come! E poi?</p>
               <p>- Tu verrai con me...</p>
               <p>- Daccapo? Vuoi straziarmi l'anima inutilmente? O me lo
                                                dici perché sai che non posso volerlo?</p>
               <p>- E dàlli con la diffidenza! Marta, perdio, non vedi che
                                                il mio dolore è sincero? Non puoi volerlo: ma tu
                                                devi, adesso! Che vuoi fare?</p>
               <p>- Non lo so... non lo so... Venire con te, sì, io sì,
                                                potrei ormai: sono perduta... Ma la mamma? mia
                                                sorella? Sai che vivono di me. Posso trascinarle
                                                nell'obbrobrio? Non intendi questo? Non sai chi è
                                                mia madre?</p>
               <p>- E allora? - domandò Gregorio con voce irritata,
                                                cercando di rialzarsi dall'avvilimento con la forza
                                                della ragione. - Non intendi che non c'è più altro
                                                scampo? O con me, o con lui, con tuo marito!</p>
               <p>Marta si levò in piedi, alteramente.</p>
               <p>- No! - disse. - Quest'ultima viltà, no! non la
                                                commetterò mai!</p>
               <p>- E allora? - ripeté Gregorio.</p>
               <p>Dopo un momento di silenzio, riprese:</p>
               <p>- Con me, no; con lui, neppure; mentre egli te ne offre
                                                l'occasione, provvidenzialmente... Lasciami dire!
                                                Pensa: non hai il coraggio di venire con me... per
                                                tua madre e per tua sorella, è vero? Sta bene. Come
                                                ripari allora? O ti sacrifichi tu per loro,
                                                riunendoti con tuo marito, o si sacrifichino loro
                                                per te, e tu vieni con me. Ma dimmi: hai forse
                                                cercato tu, adesso, il riparo che ti si offre? No.
                                                Egli, tuo marito, viene a offrirtelo,
                                                spontaneamente.</p>
               <p>- Sì, - oppose Marta. - Ma perché? perché mi sa senza
                                                colpa, com'ero prima, e perché è pentito d'avermi
                                                punita ingiustamente.</p>
               <p>- E non t'ha punita davvero ingiustamente?</p>
               <p>- Sì.</p>
               <p>- E dunque? Perché hai quasi l'aria di difenderlo
                                                adesso?</p>
               <p>- Io? Chi lo difende? - gridò Marta. - Ma non posso più
                                                accusarlo ora, capisci?</p>
               <p>- Ora accusi me, invece...</p>
               <p>- Ma te, me stessa, tutti, la mia sorte infame... -
                                                seguitò Marta.</p>
               <p>Gregorio Alvignani si strinse nelle spalle.</p>
               <p>- Ti stendo la mano... la respingi... Hai pure ascoltato
                                                ciò che ho detto di là al Blandino. Se tuo marito
                                                fosse morto, t'avrei fatta mia... Qual'altra prova
                                                potrei darti dell'onestà delle mie intenzioni? Ma tu
                                                vuoi per forza vedere in me uno... uno che si sia
                                                approfittato della tua sciagura! Ebbene, no! io non
                                                sono quello che tu mi stimi. Sono pronto, ora come
                                                sempre, a fare per te tutto quello che vorrai... Che
                                                altro posso dirti? Perché m'accusi?</p>
               <p>- Me sola accuso, - disse Marta, cupamente. - Me sola,
                                                che sono diventata la tua amante...</p>
               <p>L'Alvignani, a questa parola, ebbe uno scatto improvviso;
                                                s'accostò a Marta, la prese per le braccia.</p>
               <p>- La mia amante? No, cara! Ah, se io vedessi in te, nei
                                                tuoi occhi, un po' d'amore! Andrei da tuo marito;
                                                gli direi: "Tu l'hai scacciata senza colpa, infamata
                                                senza ragione, rovinata, perché io l'amavo? e ora
                                                che lei mi ama, tu la rivorresti? Ebbene, no! ora
                                                ella è mia, mia per sempre, tutta mia: uno di noi
                                                due è di troppo!". Ma tu mi ami? No... La mia
                                                amante, no! E ben per questo ho potuto accogliere
                                                con piacere la proposta inaspettata di una
                                                riconciliazione con tuo marito. Ho pensato che tu
                                                non potevi durare più oltre nella condizione che io
                                                t'avevo fatta, insopportabile per te che non mi
                                                amavi, non per me che ti amo, intendilo! Tu non mi
                                                hai mai amato: non hai amato nessuno, mai! o per
                                                difetto tuo, o per colpa d'altri; non so. Tu stessa
                                                l'hai detto: ti sei sentita spinta da tutti nelle
                                                mie braccia... E ora, vedi, vedi, sarebbe questa la
                                                vera vendetta, questa; e se io fossi in te, non
                                                esiterei un solo minuto! Pensaci! Innocente, ti
                                                hanno punita, scacciata, infamata; e ora che tu,
                                                spinta da tutti, perseguitata, non per tua passione,
                                                non per tua volontà, hai commesso il fallo - per te
                                                è tale! - il fallo di cui t'accusarono innocente,
                                                ora ti riprendono, ora ti rivogliono! Vacci! Li
                                                avrai puniti tutti quanti, come si meritavano!</p>
               <p>Lo sdegno eloquente, impetuoso dell'oratore stordì Marta
                                                lì per lì. Rimase un tratto a guardarlo, poi gli
                                                occhi le andarono alla finestra della camera e
                                                avvertirono subito l'ombra sopravvenuta. Balzò in
                                                piedi.</p>
               <p>- Già sera? E come faccio? E` bujo... Oh Dio, e che dirò
                                                a casa? Che scusa troverò?</p>
               <p>- Quel che bisogna trovare è il rimedio, - disse
                                                l'Alvignani, cupo, non badando alla costernazione di
                                                Marta per l'ora tarda. - Pensa, pensa a ciò che t'ho
                                                detto!</p>
               <p>- Tu ragioni, - sospirò Marta, - tu puoi ragionare...
                                                io... Lasciami, lasciami andare, ora... debbo
                                                andare... è già sera...</p>
               <p>- T'aspetto qui, domani - le disse l'Alvignani. -
                                                Qualunque cosa tu decida, sappilo: pronto a tutto.
                                                Addio! Aspetta... i capelli... rasséttati un po' i
                                                capelli almeno...</p>
               <p>- No, no... ecco, così... Addio!</p>
               <p>Marta scappò via stropicciandosi gli occhi, ravviandosi i
                                                capelli, pensando alla scusa da addurre per il
                                                grande ritardo con cui rincasava.</p>
               <p>Allo svolto della via, nella semioscurità, si trovò
                                                improvvisamente di fronte Matteo Falcone.</p>
               <p>- Di dove viene?</p>
               <p>- Lei! Che vuole da me?</p>
               <p>- Di dove viene? - ripeté il Falcone, quasi sul volto di
                                                Marta.</p>
               <p>- Mi lasci passare! Chi le dà il diritto d'insolentire la
                                                gente per istrada? Fa la spia?</p>
               <p>- Io la svergogno! - ruggì tra i denti il Falcone.</p>
               <p>- Villano! Si approfitta d'una donna sola?</p>
               <p>- Di dove viene? - fece ancora una volta il Falcone,
                                                fuori di sé dalla gelosia, tentando di ghermire un
                                                braccio di Marta.</p>
               <p>- Mi lasci, villano! o grido!</p>
               <p>- Gridi, lo faccia venir giù! Sono così, ma ho polsi,
                                                perdio, da storcergli il collo come a un galletto!
                                                E` quel biondo mingherlino dell'altra volta?</p>
               <p>- Sì, mio marito! - fece Marta. - Vada a trovarlo!</p>
               <p>- Suo marito? Come! Quello è suo marito? - esclamò il
                                                Falcone, interdetto, stordito.</p>
               <p>- Mi si tolga dai piedi... Non ho da rispondere a
                                                lei...</p>
               <p>Marta prese la via precipitosamente, seguita dal
                                                Falcone.</p>
               <p>- E` suo marito? Senta... senta... Mi perdoni....</p>
               <p>- Vuol mettermi alla disperazione? - gli gridò Marta
                                                voltandosi e fermandosi un istante.</p>
               <p>- Non si disperi... Sono io il disperato! Mi perdoni,
                                                abbia pietà di me... merito compassione, non
                                                disprezzo... Non sono io il mostro, il mondo è un
                                                mostro, mostro pazzo che ha fatto lei tanto bella e
                                                me così... Mi lasci gridar vendetta! Ripari lei, in
                                                odio a questo mondo pazzo! Faccia lei la mia
                                                vendetta! E` una vendetta... è una vendetta...</p>
               <p>Marta tremava tutta, di sdegno, di paura, correndo: s'era
                                                lasciato dietro il Falcone, che gridava gestendo in
                                                mezzo alla via deserta:</p>
               <p>- Vendetta! Vendetta!</p>
               <p>Le finestre si schiudevano, la gente usciva dalle case
                                                terrene: in breve il Falcone fu circondato.</p>
               <p>- Un pazzo! - si gridò dalle finestre.</p>
               <p>Marta si voltò un momento, e vide nell'ombra come una
                                                mischia: il Falcone inveiva contro la gente che
                                                tentava d'afferrarlo, vociando; urlava,
                                                divincolandosi. La strada s'animò d'accorrenti.
                                                Marta si diede a correre in giù, in giù, verso casa,
                                                mentre nella suprema agitazione, un pensiero
                                                sciocco, puerile le suggeriva: "Dirò che mi sono
                                                sentita male, al Collegio...".</p>
               <p>Quando si fu di molto allontanata, già presso Porta
                                                Nuova, si fermò un tratto, come se la paura avesse
                                                dato a tutto il suo corpo un freno violento. Non
                                                avrebbe fatto il Falcone, nella pazzia sopravvenuta,
                                                il nome di lei?</p>
               <p>Marta sentì aprirsi come un abisso dentro il petto, e,
                                                nella turbinosa dissociazione d'idee e di
                                                sentimenti, restò perplessa un attimo, se tornare
                                                indietro o proseguire verso casa. Un'incosciente
                                                energia la sorresse: non pensava, non sentiva più
                                                nulla; riprese ad andare in giù, come seguendo il
                                                pensiero che dentro il cervello le ripeteva: "Dirò
                                                che mi sono sentita male, al Collegio...".</p>
            </div>
            <div type="chapter" n="2.13" xml:id="IT00200200013">
               <head>XIII.</head>
               <p>Entrando, il giorno dopo, trepidante, nella sala
                                                d'aspetto del Collegio, Marta vi trovò la vecchia,
                                                linda Direttrice che conversava col Mormoni e col
                                                Nusco.</p>
               <p>- Ha saputo, signora?</p>
               <p>- Che cosa? - balbettò Marta.</p>
               <p>- Il povero professor Falcone!</p>
               <p>- Falcone... La signora lo sa: era da aspettarselo! -
                                                esclamò Pompeo Mormoni, trinciando in aria uno dei
                                                soliti gesti.</p>
               <p>- Impazzito! - riprese la Direttrice. - O almeno ha dato
                                                segni d'alienazione mentale, su la pubblica via,
                                                jeri sera.</p>
               <p>Marta guardava negli occhi ora la Direttrice, ora il
                                                Mormoni, ora il Nusco.</p>
               <p>- S'è messo a urlare, - aggiunse questi, sorridendo
                                                nervosamente. - Poi s'è accapigliato, dicono, con la
                                                gente che gli s'è fatta intorno...</p>
               <p>- Dove si trova adesso? - domandò al Mormoni la
                                                Direttrice.</p>
               <p>- Forse al manicomio, o almeno... Jeri sera, dapprima, lo
                                                condussero in questura. Ubriaco non era: non beve
                                                vino; ma ritornava forse da Montecuccio, perché
                                                lui... già! con quei piedi... è solito di fare
                                                queste amenissime ascensioni: il sole gli avrà dato
                                                alla testa, o chi sa che grillo gli sarà saltato;
                                                gridava vendetta.</p>
               <p>- Speriamo che a quest'ora, - augurò il piccolo Nusco, -
                                                sia rientrato in sé, poverino!</p>
               <p>- Sì, - fece la Direttrice, - e intanto? siamo giusti: io
                                                vi confesso che ora avrei paura, se dovesse
                                                ritornare qui tra le mie alunne. Voglio sperare che
                                                lo manderanno altrove, dato che ritorni in sensi,
                                                come gli auguro.</p>
               <p>"Perderà il posto!" pensava Marta, ascoltando. "Anch'io
                                                perderò il posto..."</p>
               <p>E impartì quel giorno le lezioni quasi automaticamente,
                                                con l'anima di tratto in tratto percossa, investita,
                                                trascinata via dai violenti pensieri tra cui s'era
                                                dibattuta angosciosamente l'intera notte.</p>
               <p>L'idea della morte, sprizzata tra le strette dei due
                                                partiti odiosi proposti dall'Alvignani, l'aveva
                                                dominata durante tutta la notte, e continuava a
                                                dominarla. Ma l'immagine dell'attuazione la riempiva
                                                ancora d'orrore, le dava quasi la vertigine. Contro
                                                la tenebra invadente, tremava ancora in lei un
                                                barlume di speranza: che ella cioè non fosse davvero
                                                nello stato, in cui, purtroppo, per tanti segni,
                                                aveva argomento di temere che fosse. Questo barlume
                                                di speranza apriva nel bujo orrendo una pallida via
                                                d'uscita, l'unica. Ah, con quale impeto avrebbe
                                                voluto slanciarvisi! Trattenuta, come sotto un
                                                incubo, forzava gli occhi a scrutare questa via
                                                solitaria, lontana dall'Alvignani, lontana dal
                                                marito; e anelava, e spiava nello stesso tempo in
                                                sé, nel suo corpo, qualche accenno che le désse
                                                cagione di sperare.</p>
               <p>Rientrando in casa, dopo le lezioni, vi trovò a visita i
                                                Juè, gl'inquilini del secondo piano.</p>
               <p>Subito, dagli occhi della madre e della sorella,
                                                s'accorse che il Blandino era già stato da loro. Gli
                                                occhi della madre brillavano; il volto acceso, alla
                                                vista di lei, le si ilarò a un tratto, contenendo a
                                                stento l'esultanza di fronte ai due importuni.</p>
               <p>Avendo Marta detto alla Juè d'essersi sentita e di
                                                sentirsi ancora poco bene, questa esclamò,
                                                rivolgendosi alla signora Agata:</p>
               <p>- Sturbi di stagione, sturbi di stagione, signora mia;
                                                non ne faccia caso. Mezza città ne soffre... Noi
                                                abbiamo nella casa in via Benfratelli quella signora
                                                di cui le ho parlato una volta, si rammenta? quella
                                                poveretta divisa dal marito. Ebbene, a letto anche
                                                quella! L'altro ieri Fifo è andato a riscuotere quel
                                                po' di pigione che ci paga (una miseria) e, si sa...
                                                è dovuto tornar via a mani vuote... Ah, se sapesse,
                                                Signora mia, quel che ci tocca soffrire col cuore
                                                che abbiamo, per questa benedetta casa... Diglielo
                                                tu, Fifo...</p>
               <p>Il Juè, seduto con le gambe e i piedi uniti, le braccia
                                                conserte al petto, si spiccicò per ripetere la sua
                                                frase favorita:</p>
               <p>- Cristo solo lo sa!</p>
               <p>Poco dopo, marito e moglie "sospesero l'incomodo". Appena
                                                andati via, la signora Agata buttò le braccia al
                                                collo di Marta e se la strinse forte, forte al seno,
                                                baciandola più e più volte in fronte:</p>
               <p>- Figlia mia, figlia mia; tieni! tieni! Ecco il premio.
                                                Ti si rende giustizia, finalmente!</p>
               <p>Gli occhi le si riempirono di lagrime e proseguì:</p>
               <p>- A tuo padre, sant'anima, quella sera, non glielo dissi
                                                io? La luce si farà; l'innocenza di tua figlia sarà
                                                riconosciuta! Aspetta, aspetta... Ah, se egli
                                                vivesse ancora! Non piangere, non piangere, figlia
                                                mia... Che hai? Oh Dio, Marta, che hai?</p>
               <p>Marta s'era lasciata cadere su una seggiola, pallida,
                                                fosca, tutta tremante.</p>
               <p>- Sai che mi sento male... - mormorò.</p>
               <p>Sì, ma ora non bisogna piangere più! - riprese la madre.
                                                - Sai chi è stato da noi questa mattina? Tu forse
                                                non lo conosci: il Blandino... il professor
                                                Blandino. E sai perché è venuto? chi l'ha mandato?
                                                Tuo marito! Sai ch'egli è stato per morire?</p>
               <p>- Lo so - disse Marta con le ciglia aggrottate.</p>
               <p>- Lo sai? come lo sai?</p>
               <p>- Me l'ha scritto Anna Veronica.</p>
               <p>- Ah, di nascosto?</p>
               <p>- Sì, gliel'ho raccomandato io, che non parlasse mai di
                                                lui nelle sue lettere a voi.</p>
               <p>- Sì, sì, ma ora... Di', sai forse pure...?</p>
               <p>Marta, levandosi con pena, abbattuta:</p>
               <p>- Vuole riconciliarsi, è vero? - disse.</p>
               <p>- Sì, sì, - affermò con gioja la madre. Ma le cadde
                                                subito, quella gioja, di fronte al cupo aspetto di
                                                Marta.</p>
               <p>- Ti pare possibile ormai? - domandò questa, lasciando
                                                cadere le parole e guardandola negli occhi.</p>
               <p>- Come! Perché? - esclamò la madre, stupita.</p>
               <p>- Perché? Egli mi rivuole; non lo voglio più io.</p>
               <p>- Come! e non pensi... ma come? - balbettò la madre. - Se
                                                questa è per te la riparazione! Non vedi che ti si
                                                rende giustizia in faccia al mondo? E vuoi
                                                ricusarti? Come?</p>
               <p>- Giustizia... riparazione... - la interruppe Marta. - Tu
                                                ci credi, mamma?</p>
               <p>- Come no? Se il Blandino è venuto qua...</p>
               <p>- Ah, che il Blandino sia venuto, lo so... Mamma, è
                                                inutile! Io dico: credi tu che quello che mi hanno
                                                fatto, prima lui, Rocco, poi il babbo, sia
                                                riparabile? No, mamma, no: non si ripara... Io
                                                rimarrò, stanne pur certa, quella che sono, né più
                                                né meno, nel concetto della gente... Sai che si
                                                dirà? Si dirà ch'egli ha perdonato; nient'altro! e
                                                rideranno di lui, come d'un imbecille... Io sarò
                                                sempre la colpevole... E come no? "Se fosse stata
                                                davvero innocente," diranno "e perché dunque il
                                                padre si sarebbe rinchiuso dalla vergogna per mesi e
                                                mesi al bujo, in una camera, fino a morirne? E
                                                perché il marito la scacciò?" Ma, e poi!
                                                riparazione, sì, e il babbo a te, a Maria, chi ve lo
                                                ridà? E tutto quello che abbiamo patito, chi ce lo
                                                leva dal cuore? Ma sul serio? Sono strappi, questi,
                                                che si rattoppano, forse? No, mamma. Io non debbo,
                                                né posso accettare il pentimento di lui.</p>
               <p>- Ma se egli ora riconosce pubblicamente il suo
                                                torto?</p>
               <p>- Nessuno gli crederà.</p>
               <p>- Nessuno? Ma tutti, figlia mia! Chi avrà più diritto di
                                                parlare, se lui ti rende giustizia? Oh, figlia mia,
                                                e credi che la gente non sappia che tu sei
                                                innocente?</p>
               <p>Marta si sentì mancare sotto lo sguardo della madre e
                                                della sorella rimasta muta ad ascoltare.</p>
               <p>- Sì... sì... - disse. - Ci penserò; lasciami pensare...
                                                Ora non posso dirti nulla.</p>
               <p>- Pensaci, pensaci, Marta, per carità! Vedrai che è
                                                giusto e addiverrai... ne sono certa! Intanto, di',
                                                al Blandino che risposta debbo dare?</p>
               <p>- Nessuna, per ora. Digli... digli che ho bisogno di
                                                tempo per riflettere, ecco... Mi si dia tempo,
                                                rifletterò.</p>
               <p>Ma che riflettere? Aspettare che quel barlume di speranza
                                                smorisse di giorno in giorno e il bujo e il vuoto
                                                s'estendessero vieppiù, dentro e intorno a lei.</p>
               <p>Presto riconobbe che nessuna illusione era più possibile.
                                                E così, di fronte all'orrore che l'idea della morte
                                                le incuteva, si vide costretta a decidere.</p>
               <p>Nessuna distrazione, neppure momentanea. Da tutte le
                                                parti si vedeva stretta, spinta. La sua esistenza
                                                non poteva, non doveva contare più che pochi giorni:
                                                uno, due, tre giorni ancora... e poi? Il sangue le
                                                s'agghiacciava nelle vene. Si ritraeva dal balcone
                                                per paura che un'improvvisa tentazione non la
                                                spingesse a troncare subito quell'agonia. Oh no, no:
                                                quella morte, no! Ma armi, in casa non ce n'erano.
                                                Un veleno! Meglio morire di veleno. Come
                                                procacciarselo?</p>
               <p>Farneticava, e le ultime energie vitali si appigliavano a
                                                queste difficoltà materiali; le ingrandivano.
                                                Sentiva nelle altre stanze parlare la madre, e si
                                                domandava: "Come farà? Avranno pietà di lei e di
                                                Maria, quando io non sarò più?". Ma perché la madre
                                                considerava come premio e compenso alle sciagure il
                                                pentimento del marito, la proposta di
                                                riconciliazione? Avrebbe voluto gridarle: "La chiami
                                                giustizia, tu? Mi credi innocente, e chiami
                                                giustizia il pentimento di chi m'ha infamata senza
                                                ragione? E se io fossi ancora veramente come tu mi
                                                credi, di che mi compenserebbe questo pentimento?
                                                Ah, ti pare che possa sorridermi l'idea di ritornare
                                                a vivere in compagnia d'un uomo che mi ha fatto
                                                tanto male e che non m'intende, che io non stimo e
                                                non amo? Sarebbe questo il premio della mia
                                                innocenza?".</p>
               <p>Volle recarsi un'ultima volta dall'Alvignani. Non
                                                s'illudeva; ma... chi sa! forse egli, pensando,
                                                parlando col Blandino, aveva trovato qualche altro
                                                scampo.</p>
               <p>- Stavo a scriverti! - le disse Gregorio, vedendola
                                                entrare. - Ecco la lettera...</p>
               <p>Marta stese la mano per prenderla.</p>
               <p>- No, è inutile, ora... La lacero: pazzie! Non sei più
                                                venuta...</p>
               <p>La guardò; le lesse in fronte la disperazione, e
                                                aggiunse:</p>
               <p>- Povera Marta!</p>
               <p>Poi le domandò, ma quasi senza speranza di risposta:</p>
               <p>- Hai deciso?</p>
               <p>Marta sospirò aprendo le mani a un lieve gesto desolato,
                                                e sedette.</p>
               <p>Egli tornò a guardarla, e sentì tutta la gravezza enorme,
                                                insopportabile della loro situazione. Quel silenzio,
                                                quell'inerte irragionevolezza opprimente lo
                                                urtarono. Per scuoterla, disse:</p>
               <p>- Verrai con me?</p>
               <p>Ma ella si voltò solamente a guardarlo. Poi chiuse gli
                                                occhi e reclinò indietro il capo, con disperata
                                                stanchezza.</p>
               <p>- Nulla, dunque, nulla, - disse, - non hai trovato
                                                nulla?</p>
               <p>- Ma che vuoi trovare? - s'affrettò a risponderle,
                                                appassionatamente. - Giorno e notte ho pensato a te;
                                                ho aspettato che tu venissi... E` inutile cercare,
                                                Marta! Guarda, ti scrivevo proprio questo: "Decidi,
                                                decidi presto: non c'è tempo da perdere; ne hai
                                                perduto già troppo... Da' una risposta al Blandino,
                                                digli subito o sì o no, e se no...". Guarda, e qui
                                                ti proponevo... Vuoi leggerlo tu?... Leggi,
                                                leggi...</p>
               <p>Marta prese la lettera ch'egli le porgeva, indicandole il
                                                punto da cui doveva cominciare la lettura; ma dopo
                                                alcuni righi abbassò la mano su le ginocchia.</p>
               <p>- Leggi fino in fondo! - la esortò egli.</p>
               <p>Marta si rimise sotto gli occhi la lettera. Per quanto
                                                mal prevenuta, leggendo, espresse sul volto l'ansia
                                                con cui cercava su quel foglio una parola che le
                                                facesse nascere un pensiero non ancora sorto in lei;
                                                l'ansia con cui un viandante, moribondo per sete,
                                                può cercare nel letto petroso d'un torrente un filo,
                                                una goccia d'acqua. Ed erano come aridi, pesanti
                                                sassi per lei quelle parole dell'Alvignani: le
                                                rimoveva senza trovarvi nulla sotto; e accennava
                                                desolatamente di no, di no, col capo.</p>
               <p>Terminata la lettera, si levò in piedi sospirando, senza
                                                dir nulla.</p>
               <p>- Che ne pensi? - le domandò lui.</p>
               <p>Marta si strinse nelle spalle, e restituì la lettera,
                                                esclamando:</p>
               <p>- Non ripigliamo la discussione inutile dell'ultima
                                                volta, per carità, o il mio cervello...</p>
               <p>- Ma che vuoi fare?</p>
               <p>- Non vedi? Che altro mi resta da fare?</p>
               <p>- Tu sei pazza!</p>
               <p>- Pazza? Avrei dovuto farlo molto tempo prima, quando
                                                viveva ancora mio padre... E allora... allora non
                                                sarebbe stato brutto come adesso! Ora sono con le
                                                spalle al muro.</p>
               <p>- Ti ci metti tu! - rimbeccò duramente l'Alvignani.</p>
               <p>Le prese ambo le mani, e seguitò:</p>
               <p>- Ma ragiona con me. Chi dev'essere punito? Devi essere
                                                punita tu, forse? Lui, lui, lui!</p>
               <p>- E come? - disse Marta. - Col mio inganno? Non sarebbe
                                                più per lui la punizione; sarebbe mia! Non vedi, non
                                                senti che mi fa orrore? Per me, per me mi fa orrore!
                                                Non lo intendi? Se io fossi una cosa... Ma io penso,
                                                io so che sono stata con te, so come sono... e non
                                                posso, non posso: mi fa orrore!</p>
               <p>- Non è possibile, senti, - le disse allora l'Alvignani,
                                                levandosi, risoluto, - non è possibile che io ti
                                                lasci compiere così, sapendolo, un doppio delitto.
                                                Dunque tu non pensi più neanche a tua madre, a tua
                                                sorella? Io scriverò!</p>
               <p>- A chi? - domandò Marta, scotendosi.</p>
               <p>- A lui, a tuo marito, - rispose l'Alvignani. - Non posso
                                                lasciarti sola, abbandonarti a te stessa, alla tua
                                                disperazione...</p>
               <p>- Sei pazzo? - lo interruppe Marta. - Che vorresti
                                                scrivergli?</p>
               <p>- Non lo so. Mi detterà la coscienza. So questo soltanto,
                                                che tu non sei la colpevole. O su me o su lui deve
                                                cadere la punizione, e chi di noi due resta,
                                                ripari!</p>
               <p>- Follie! - esclamò Marta. - No... senti... senti...</p>
               <p>S'interruppe: un'idea le balenò in mente, e subito il
                                                volto le si rischiarò, quasi sorrise.</p>
               <p>- Non scrivere tu, - riprese. - Gli scriverò io... Lascia
                                                che gli scriva io... Ho trovato! Ho trovato!</p>
               <p>- Che cosa? - domandò ansiosamente Gregorio. - Che gli
                                                scriverai?</p>
               <p>- Ho trovato! - ripeté Marta, con gioja. - Sì, così si
                                                aggiusterà tutto... Vedrai! Poi ti dirò... Ora
                                                lasciami andare...</p>
               <p>- No, dimmi prima...</p>
               <p>- Poi, poi... - fece Marta. - Tutto si aggiusterà, ti
                                                dico... Lasciami andare... Te lo dirò poi...
                                                Promettimi che tu non scriverai!</p>
               <p>- Ma io vorrei sapere... - oppose, perplesso,
                                                l'Alvignani.</p>
               <p>- Non hai nulla da sapere. Lascia fare a me...
                                                Promettimi...</p>
               <p>- Ebbene: prometto... Quando ritornerai?</p>
               <p>- Presto. Non dubitare: ritornerò. Ora addio!</p>
               <p>- Addio! A presto!</p>
               <p>Marta andò via; e, strada facendo verso casa, l'idea che
                                                le era balenata in mente, man mano assunse forma
                                                concreta, precisa. Nello stato d'esaltazione, quasi
                                                di delirio, in cui si trovava, non vedeva l'assurdo
                                                del rimedio improvvisamente concepito. E diceva tra
                                                sé, andando: "Io non accetto il suo perdono, il
                                                perdono di chi avrebbe invece da pentirsi... Non
                                                l'accetto... Una punizione me la merito. Sta bene!
                                                Me la darò. Ma una riparazione a tutto il male
                                                ch'egli mi fece prima, ingiustamente... una
                                                riparazione egli me la deve... Bene: io mi tolgo di
                                                mezzo, e quand'io mi sarò tolta di mezzo, non
                                                potrebbe sposare mia sorella? Maria è saggia...
                                                Maria è buona... lo farà per la mamma... faranno una
                                                sola famiglia con la mamma... E così tutto sarebbe
                                                riparato...".</p>
               <p>Andava in fretta, parlando tra sé; si sentiva come
                                                alleggerita da un peso enorme; si guardava intorno
                                                con gli occhi lucidissimi, ilari, e quasi rideva
                                                davvero a ogni cosa in cui lo sguardo s'imbattesse.
                                                Le pareva che una perfetta calma le si fosse fatta
                                                nello spirito.</p>
               <p>E in tale stato d'animo rincasò.</p>
               <p>- Hai deciso, Marta? - s'arrischiò a domandare la
                                                madre.</p>
               <p>- Adesso, mamma, - le rispose. - Ci ho pensato a lungo.
                                                Debbo scrivergli. Non dubitare: stasera o domani gli
                                                scriverò. Penso a voi!</p>
               <p>- A noi? Ma devi pensare a te, figliuola mia... Vedi come
                                                ti sei ridotta?</p>
               <p>- A me e a voi... - disse Marta. - Non dubitare.</p>
            </div>
            <div type="chapter" n="2.14" xml:id="IT00200200014">
               <head>XIV.</head>
               <p>Aveva preso sonno sul far del giorno. Durante la notte,
                                                aveva formulato la lettera per il marito, vagliando
                                                ogni parola, escludendo ogni frase di tenerezza per
                                                sé, di recriminazione per lui. S'era poi messa a
                                                immaginare la vita degli altri senza di lei,
                                                minutamente; il pianto, la disperazione della madre
                                                e della sorella; il conforto ch'egli, il marito,
                                                sarebbe accorso a recare; il rammarico, la
                                                maraviglia dei conoscenti; il compianto... poi, con
                                                l'andar dei giorni, la calma desolata in cui il
                                                cordoglio s'assopisce; e man mano le strane piccole
                                                sorprese nel vedere, nel sentire che la vita ha
                                                seguito e segue tuttavia il suo corso, e noi... noi
                                                con essa. I morti? I morti sono lontani...</p>
               <p>Dopo due ore appena di sonno, si svegliò tranquillissima,
                                                come se l'animo avesse, durante il breve riposo,
                                                espulso la determinazione violenta. Né di questa
                                                calma si stupì: a lungo aveva pensato, a lungo
                                                discusso, e aveva pensato specialmente ai suoi:
                                                nessun rimorso, dunque; era preparata, già pronta.
                                                Dopo colazione avrebbe scritto la lettera; ecco, e
                                                poi, verso sera, sarebbe uscita per impostarla con
                                                le proprie mani; e poi... poi non sarebbe ritornata
                                                più a casa. Ormai ogni difficoltà circa al modo di
                                                darsi la morte le appariva puerile: si sarebbe
                                                recata in prossimità della stazione ferroviaria, e
                                                giù, col capo tra le ruote d'un treno; o alla
                                                spiaggia, per annegarsi in qualche punto
                                                deserto.</p>
               <p>- Che bel tempo! - disse a Maria, uscendo dalla camera. -
                                                Avevo lasciato gli scuri accostati per svegliarmi
                                                appena fosse giorno... aspetta, aspetta: il giorno
                                                non spuntava mai...</p>
               <p>Il cielo infatti era coperto e minaccioso, la prima
                                                volta, dopo tanta stagione serena.</p>
               <p>Marta quel giorno fu dolcissima con la madre e con la
                                                sorella, in ogni parola, in ogni sguardo. Fu quasi
                                                allegra a tavola. Terminata la colazione, annunziò
                                                alla madre che avrebbe scritto al marito.</p>
               <p>- Sì, figlia mia... Dio t'assista!</p>
               <p>La madre era sicura che Marta accondiscendeva alla
                                                riconciliazione; e con Maria attese tranquilla alle
                                                consuete faccende domestiche.</p>
               <p>Nel pomeriggio il cielo s'incavernò: nubi gravide di
                                                temporale s'addensarono su la città, e si levò un
                                                gran vento. A ogni sbuffo, i vetri delle finestre,
                                                urtati con violenza, pareva dovessero fragorosamente
                                                cedere alla furia; e sù, la porticina del terrazzo
                                                sbatteva a quando a quando. Guizzò a un tratto,
                                                nella tetraggine, un lampo vivissimo e quasi
                                                contemporaneamente il tuono scoppiò squarciando
                                                l'aria con formidabile rimbombo. Marta cacciò un
                                                grido fuggendo dalla camera, e andò ad aggrapparsi
                                                alla madre tremando a verga a verga pallida,
                                                convulsa.</p>
               <p>- Hai avuto paura? - le disse la madre, carezzandole i
                                                capelli. - Vedi come sei nervosa? Che bambina!</p>
               <p>- Sì, sì... - fece Marta, scossa da brividi che
                                                diventarono singhiozzi. - Non è possibile che scriva
                                                oggi... Scriverò domani... Tremo tutta...</p>
               <p>- Sta' qui con noi, - le consigliò Maria.</p>
               <p>Star lì con loro, lì, in quella cucinetta raccolta,
                                                assaporando la vita familiare, chiusa, ristretta e
                                                santa, la vita che non era più per lei!</p>
               <p>Aveva lacerato tanti e tanti fogli di carta: la lettera
                                                facilmente formulata nella delirante esaltazione
                                                della notte, le era parsa, sul punto di scriverla,
                                                quasi inconsistente. S'era messa a pensare per
                                                riformularla; invano! lo spirito le rimaneva
                                                attonito; arido il cervello; e intanto il corpo
                                                smaniava sotto l'imposizione della volontà. Sentiva
                                                il corpo l'incombente minaccia del tempo,
                                                l'elettricità vibrante nell'aria, la violenza del
                                                vento, e gli occhi si erano volti a guardar fuori.
                                                Si era veduta allora in preda a quel vento, lungo la
                                                spiaggia deserta, col mare mosso, rabbioso, urlante
                                                sotto gli occhi; si era veduta in cerca d'un luogo
                                                acconcio per buttarsi a quelle onde torbide,
                                                orrende, giù; e mentre con l'animo sospeso seguiva
                                                quasi i suoi passi fino all'ultimo, fino al punto di
                                                spiccare il salto, era guizzato un lampo, era
                                                scoppiato il tuono.</p>
               <p>Un momento dopo, rideva istintivamente alle parole della
                                                madre e di Maria, che la calmavano, scherzando su la
                                                paura da lei avuta.</p>
               <p>La sera precipitò orrenda su la città. Marta, la madre e
                                                Maria stavano raccolte a cena, quando una forte
                                                scampanellata alla porta fece loro a un tempo
                                                esclamare:</p>
               <p>- Chi sarà a quest'ora?</p>
               <p>Era donna Maria Rosa Juè, la quale entrò con le mani per
                                                aria, scotendo la testa e gridando:</p>
               <p>- Signora mia! signora mia! Che ho da dirle! Càpitano
                                                tutte a me! E che v'ho fatto, Signore Iddio, che
                                                v'ho fatto? Quella poveraccia, l'inquilina mia ai
                                                Benfratelli... Signora mia, sta per morire... Gesù!
                                                Gesù! Gesù! Muore lì, come una cagna, salvo il santo
                                                battesimo... Le ho mandato il medico a mie spese; le
                                                ho comprato le medicine: imposture, signora mia, che
                                                non servono a nulla, ma tanto perché non si dica che
                                                sia mancata per noi... Non ci ha pagato la
                                                pigione... Basta... Ora io dico: qualche parente
                                                questa poveraccia ce l'avrà, deve avercelo laggiù,
                                                nel loro paese... Non parlo per la miseria della
                                                pigione, del medico, delle medicine... ma per il
                                                funerale, signora mia! chi deve mandarla al
                                                camposanto? Io e Fifo abbiamo fatto già troppo, per
                                                carità, per amor di prossimo... Con questo
                                                tempaccio, poi! Vento, signora mia, che si porta via
                                                le case... Siamo tornati un momento per prendere un
                                                boccone in fretta e furia... andiamo di nuovo,
                                                adesso, per stare a vegliarla magari tutta la
                                                notte... Come si fa? Siamo cristiani! Ah, i mariti,
                                                i mariti! Non parlo del mio: io, per grazia di Dio,
                                                indegnamente, due, signora mia, uno meglio
                                                dell'altro: la sant'anima e questo che è il ritratto
                                                di suo fratello, tal quale, lo stesso cuore. Ci
                                                roviniamo, signora mia, per il buon cuore... Possono
                                                scrivere loro a qualcuno, se conoscono qualche
                                                parente laggiù?</p>
               <p>- Sì, al figlio... - rispose la signora Agata, stordita
                                                dalla furia con cui la Juè aveva parlato e
                                                dall'annunzio inatteso.</p>
               <p>- Come! - esclamò donna Maria Rosa. - Quella poveraccia
                                                ha un figlio? E il figlio la lascia morire così,
                                                come se fosse una cagna? Ah, i figli, i figli,
                                                peggio dei mariti! Gli scrivano, per carità; gli
                                                scrivano che è proprio agli estremi! Questa sera
                                                stessa le faccio dare i sacramenti... Siamo
                                                cristiani, sì o no? E` carne battezzata!</p>
               <p>- Vengo con lei, - disse Marta, levandosi da sedere.</p>
               <p>La madre e Maria si voltarono a guardarla.</p>
               <p>- Vuoi andar tu? - domandò la madre. - Ti senti così
                                                male, Marta, e con questo tempo...</p>
               <p>- Lasciami andare... - insisté Marta, avviandosi per la
                                                camera.</p>
               <p>La signora Agata non s'oppose più; ammirò la figlia che
                                                rispondeva così, con un atto di generosità, al male
                                                che il marito le aveva fatto. E le parve che con
                                                quella visita alla suocera moribonda Marta volesse
                                                rispondere al pentimento del marito, e suggellare la
                                                pace.</p>
               <p>Marta, invece, cercando il cappellino e lo scialle nella
                                                camera al bujo, pensava tra sé: "Sarà una vittima
                                                anche lei. Voglio vederla, conoscerla...".</p>
               <p>- Eccomi pronta.</p>
               <p>- Si appunti bene il cappellino, anzi lo lasci, dia
                                                ascolto a me, - le suggerì donna Maria Rosa. - Lo
                                                scialletto in capo, come ho fatto io.</p>
               <p>Don Fifo attendeva sul pianerottolo del secondo piano,
                                                morto di freddo, con le mani in tasca, il bavero
                                                alzato.</p>
               <p>Appena fuori su la via, Marta sentì la straordinaria
                                                furia del vento che ruggiva per la strada, come se
                                                volesse portarsi via tutte le case. Guardò in alto,
                                                il cielo sconvolto, corso da enormi nuvole
                                                squarciate, tra cui la luna, scoprendosi di tratto
                                                in tratto, pareva fuggisse impaurita,
                                                precipitosamente. La via era quasi al bujo: alcuni
                                                fanali erano stati spenti dal vento, che sul
                                                poggetto del Papireto aveva anche spezzato un albero
                                                e gli altri agitava, storceva. Le vesti impedivano
                                                alle due donne, curve contro la furia, d'andare
                                                speditamente. Don Fifo teneva con ambo le mani le
                                                tese del cappelluccio sprofondato fin su la
                                                nuca.</p>
               <p>Alla svolta del Duomo, sul Corso, un non mai visto
                                                spettacolo: un fragoroso torrente, crescevole
                                                sempre, di foglie secche rovinava vorticosamente,
                                                come se il vento avesse strappato tutte le foglie
                                                delle campagne e via con impeto di rabbia, in un
                                                veemente eccesso di distruzione se le trascinasse da
                                                Porta Nuova giù, giù, fino al mare, in fondo.</p>
               <p>Le due donne e don Fifo furono presi dal turbine a le
                                                spalle e spinti di corsa in giù, quasi sollevati con
                                                le foglie. A un tratto don Fifo cacciò un grido, e
                                                Marta lo vide saltare come un grillo e precipitarsi
                                                dietro il cappello sparito in un attimo tra le
                                                foglie, nel turbine.</p>
               <p>- Lascialo, Fifo! - gli gridò dietro la moglie.</p>
               <p>Ma anche don Fifo sparve nel turbine delle foglie, nel
                                                bujo.</p>
               <p>- Di qua, di qua! - disse la Juè a Marta, scantonando per
                                                via Protonotaro, che non imboccava il vento e in cui
                                                una moltitudine di foglie s'era come rifugiata. -
                                                Andrà a ripigliarsi il cappello a Porta Felice, se
                                                pure lo arriva! Ci voleva anche questa, ci voleva!
                                                Il cappello nuovo!</p>
               <p>Traversarono la piazzetta dell'Origlione, e presto furono
                                                in via Benfratelli.</p>
               <p>- Ecco, entri, è qua, - riprese la Juè, cacciandosi in un
                                                portoncino.</p>
               <p>Salirono la scala erta e stretta al bujo, fino all'ultimo
                                                piano. La Juè trasse dalla tasca una grossa chiave,
                                                vi soffiò nel buco, cercò a tasto la serratura e
                                                aprì la porticina. Subito, aprendo, gridò:</p>
               <p>- Gesummaria! Le finestre!</p>
               <p>Le tre stanze, che componevano la miserrima dimora della
                                                moribonda, erano invase dal vento che aveva sforzato
                                                le imposte e rotto i vetri. La candela nella camera
                                                da letto s'era spenta, e nel bujo rantolava
                                                spaventata Fana Pentàgora.</p>
               <p>- I vetri! anche i vetri... tutti rotti! A voi l'offro,
                                                Signore, in penitenza dei miei peccati! - esclamava
                                                la Juè mettendo nelle braccia tutta la forza per
                                                richiudere le imposte contro il vento.</p>
               <p>Marta era rimasta su la soglia raccapricciata, con gli
                                                orecchi intenti al rantolo mortale della
                                                moribonda.</p>
               <p>Richiuse le imposte, quel rantolo divenne, nel silenzio,
                                                insopportabile.</p>
               <p>- E i fiammiferi? - esclamò donna Maria Rosa. - Ce l'ha
                                                Fifo che corre dietro al cappello e lascia noi qua
                                                al bujo, nell'imbarazzo. Ah che uomo! Tutto
                                                l'opposto, certe volte, di suo fratello, sant'anima!
                                                Vado a cercare in cucina...</p>
               <p>Marta si accostò al letto, a tentoni, quasi attirata dal
                                                rantolo. Fece per appoggiare le mani sul letto e
                                                subito le ritrasse, con vivissimo ribrezzo: aveva
                                                toccato il corpo della giacente; si chinò su lei e
                                                la chiamò sottovoce:</p>
               <p>- Mamma... mamma...</p>
               <p>Solo il rantolo angoscioso le rispose.</p>
               <p>- Sono la moglie di Rocco... - riprese Marta.</p>
               <p>- Rocco... - parve a Marta d'udir balbettare dalla
                                                moribonda, nel rantolo.</p>
               <p>- La moglie di Rocco... - ripeté. - Non abbia più paura:
                                                ci sono qua io, ora.</p>
               <p>- Rocco, - fece questa volta veramente la moribonda,
                                                sospendendo il rantolo.</p>
               <p>Il silenzio diventò pauroso.</p>
               <p>- Zitta, zitta! - riprese Marta in tono d'amorevole
                                                ammonimento. - C'è la padrona di casa...</p>
               <p>Uno zolfanello acceso, riparato da una mano, si moveva
                                                nel bujo, come un fuoco fatuo.</p>
               <p>- Dov'è il lume? Eccolo!</p>
               <p>Donna Maria Rosa, acceso il lume, rimase con le dieci
                                                dita delle mani aperte per aria.</p>
               <p>- Dio, che schifezza! Mi sono tutta insozzata in
                                                cucina... Guardate, guardate che babilonia qui!</p>
               <p>I frantumi dei vetri della finestra erano schizzati fino
                                                in mezzo alla camera.</p>
               <p>Intanto Marta osservava con raccapriccio la moribonda che
                                                moveva lentamente la testa affondata nei guanciali,
                                                cercando con gli occhi smorti, attoniti, nella
                                                camera, come stupita dal lume e dal silenzio, dopo
                                                la tenebra e l'urlo del vento. Aveva una grossa
                                                maglia nella luce dell'occhio destro, e la pelle
                                                tutta della faccia e specialmente il naso
                                                punteggiato di nerellini, che spiccavano
                                                nell'estremo pallore, madido, opaco del volto. I
                                                capelli grigi, ruvidi, ricciuti, abbondantissimi
                                                erano arruffati sul guanciale ingiallito. Gli occhi
                                                di Marta si fermarono su le mani enormi, da maschio,
                                                che la moribonda teneva abbandonate sul lenzuolo,
                                                più sporco della camicia aperta sul seno secco,
                                                ossuto, orribile a vedere.</p>
               <p>- Rocco... - mormorò ancora una volta la moribonda,
                                                fissando lungamente gli occhi in volto a Marta, come
                                                assetata.</p>
               <p>- Che dice? - domandò la Juè curva, con la veste alzata
                                                fin sopra il ginocchio, mentre si tirava sopra la
                                                gamba tozza, tosta, la calza ricaduta su la fiocca
                                                del piede.</p>
               <p>- Chiama il figlio... - rispose Marta, riaccostandosi
                                                alla giacente, per dirle: - Verrà, non dubiti... Ora
                                                gli scrivo che venga subito...</p>
               <p>Ma la moribonda non comprese e ripeté con fievolissima
                                                voce, cercando con gli occhi intorno per la
                                                stanza:</p>
               <p>- Rocco...</p>
               <p>- Un telegramma, è vero? - disse la Juè. - Andrà Fifo al
                                                telegrafo... Non c'è tempo da perdere. Ecco, qui nel
                                                cassetto ci dev'essere carta e l'occorrente per
                                                scrivere... Mio Dio, che puzzo... sente? Che è che
                                                puzza così in questa camera?</p>
               <p>Era sul tavolino, presso la finestra, un bicchiere a metà
                                                pieno d'una mistura verdastra, esalante un pestifero
                                                odore.</p>
               <p>- Ah, tu? - fece la Juè, additando con l'indice tozzo il
                                                bicchiere, - adesso ti butto via!</p>
               <p>Marta accorse:</p>
               <p>- No, che è?</p>
               <p>- Sarà veleno, - fece donna Maria Rosa, notando l'ansia
                                                di Marta.</p>
               <p>- Può servire...</p>
               <p>- Che vuole che serva più, cara lei... Ci appesterebbe
                                                tutta la notte inutilmente...</p>
               <p>E andò a buttarlo in cucina.</p>
               <p>Marta s'appressò al tavolino per scrivere il telegramma.
                                                Scrisse semplicemente così, quasi senza pensare:
                                                "Tua madre sta male. Vieni subito. MARTA".</p>
               <p>- Ah, lo conoscete intimamente? - osservò la Juè,
                                                leggendo il telegramma. - Sono forse parenti?</p>
               <p>Marta arrossì, confusa, e chinò più volte il capo in
                                                segno affermativo. Donna Maria Rosa notò quella
                                                confusione improvvisa e quel rossore e sospettò che
                                                ci dovesse esser sotto qualche cosa.</p>
               <p>- E già... paesani... - disse. E, quasi per cancellare la
                                                domanda indiscreta, aggiunse: - Venisse subito,
                                                almeno...</p>
               <p>Udirono picchiare alla porta.</p>
               <p>- Ecco Fifo!</p>
               <p>Don Fifo entrò col capo scoperto, i capelli per aria,
                                                esclamando esasperato, con larghi gesti delle
                                                braccia:</p>
               <p>- Non era cappello, era diavolo!</p>
               <p>- Sì, va bene... - gli disse la moglie. - E adesso scappa
                                                al telegrafo! Ci sono anche i vetri della finestra
                                                rotti!</p>
               <p>Don Fifo diede un balzo indietro.</p>
               <p>- Io? al telegrafo? adesso? Neanche se mi fanno papa!</p>
               <p>- Sciocco! Ti dico che ci sono anche i vetri della
                                                finestra rotti! - ribatté arrabbiandosi donna Maria
                                                Rosa. - Scappa al telegrafo!</p>
               <p>- Oh Cristo mio! - sclamò don Fifo. - Fuori ci sono tutti
                                                i diavoli dell'inferno scatenati... Dove vuoi che
                                                vada? Debbo andare senza cappello?</p>
               <p>- Ti metterai in capo il mio scialle...</p>
               <p>Don Fifo guardò Marta e aprì la bocca a un sorriso da
                                                scemo:</p>
               <p>- Sì, lo scialle... per far ridere la gente...</p>
               <p>- Chi vuoi che ti veda, a quest'ora, con questo tempo?
                                                Sù, sù.</p>
               <p>E gli buttò lo scialle in capo, aggiungendo:</p>
               <p>- Poi te n'andrai a casa, a dormire.</p>
               <p>- Solo? - domandò don Fifo, rassettandosi in capo lo
                                                scialle.</p>
               <p>- Hai paura?</p>
               <p>- Paura, io? Non so che voglia dire... Ma tu qua, io
                                                là... niente, guarda, piuttosto me ne starò li in
                                                quel cantuccio... Abbi pazienza: vado e torno.</p>
               <p>Scappò. Tornò dopo circa mezz'ora. Marta spiava
                                                acutamente la moribonda, che s'era ancora inabissata
                                                nel letargo. La Juè, all'altro lato del letto, erta
                                                sul busto protuberante, già pisolava. Don Fifo la
                                                guardò un poco, poi si rivolse a Marta e disse
                                                piano:</p>
               <p>- Se Dio liberi, si mette a ronfare...</p>
               <p>Scosse forte le braccia con le pugna chiuse, e
                                                soggiunse:</p>
               <p>- Trema la casa!</p>
               <p>Non aveva finito di dirlo, che donna Maria Rosa tirò il
                                                primo ronfo, spalancando la bocca. Don Fifo accorse
                                                e la chiamò, scotendola lievemente:</p>
               <p>- Mararrò... Mararrò...</p>
               <p>- Ah... che è?... che vuoi?... Hai spedito il... Va
                                                bene...</p>
               <p>- No... ti dico... - osservò timidamente don Fifo. - Fa'
                                                piano... ecco, la malata...</p>
               <p>- Non mi seccare, Fifo! - lo interruppe donna Maria Rosa,
                                                ricomponendosi a dormire.</p>
               <p>Don Fifo si strinse nelle spalle e alzò gli occhi al
                                                soffitto, sospirando.</p>
               <p>Poco dopo, dormiva anche lui, presso la moglie che
                                                ronfava formidabilmente; e anche lui a poco a poco
                                                si mise a ronfare, ma d'un debole timido ronfolino
                                                accompagnato da un tenero sibilo del naso. Moglie e
                                                marito parevano, quella un bombardone, questi un
                                                violino con la sordina.</p>
               <p>Marta rimase assorta nella contemplazione della
                                                moribonda; orribile immagine dell'imminente suo
                                                destino.</p>
               <p>"Domani egli verrà" pensava. "Mi vedrà qui; crederà che
                                                io voglia e possa accettare la sua proposta. Non ho
                                                pensato a lui, venendo; ma egli forse, quando saprà
                                                tutto, sospetterà ch'io sia venuta apposta per
                                                intenerirlo. No, no, domattina, prima ch'egli
                                                giunga, andrò via... per non farmi vedere... Andrò
                                                via..."</p>
               <p>Si levava da sedere; si accostava in punta di piedi alla
                                                giacente che pareva già morta; si chinava con
                                                l'orecchio su lei per accertarsi se respirava
                                                ancora, e tornava a sedere, a pensare:</p>
               <p>"Com'è placida! E muore... La morte è già dentro di lei,
                                                dentro il suo corpo dormente... Andar via? No, io
                                                non posso andar via... debbo prima parlargli... a
                                                ogni costo... Col mio sacrifizio debbo ottenere
                                                ch'egli faccia il suo dovere: ajuti mia madre.
                                                Dunque, mi trovi qui, presso la sua! Gli dirò
                                                tutto... tutto..."</p>
               <p>Il lume moriva sul tavolino lì accanto. Le ombre dei due
                                                dormenti s'ingrandivano e balzavano di tratto in
                                                tratto al singultare della fiammella, su la parete.
                                                Marta ebbe paura del bujo imminente e si alzò per
                                                svegliare la Juè.</p>
               <p>- Il lume Si spegne...</p>
               <p>- Che fa? Ah, si spegne?... Facciamo così...</p>
               <p>Si alzò, andò barcollando al tavolino e soffiò sul lume,
                                                soggiungendo:</p>
               <p>- Puzza... Non c'è petrolio... Dov'è la mia seggiola?</p>
               <p>- Ahi! - strillò don Fifo. - M'hai assassinato un
                                                piede!</p>
               <p>- La mia seggiola... Eccola! Pazienza, Fifo mio: domani
                                                sera speriamo di dormire nel nostro letto... Tanto,
                                                sarà giorno tra poco...</p>
               <p>Un gallo, infatti, cantò poco dopo nel silenzio. Marta,
                                                involta nel bujo, tese l'orecchio. Un altro gallo
                                                rispose da più lontano, all'appello; poi un terzo,
                                                ancora da più lontano. Ma non appariva indizio di
                                                luce attraverso le fessure delle imposte.</p>
               <p>Finalmente spuntò il giorno. La Juè Si svegliò,
                                                stiracchiandosi e quasi nitrendo; poi domandò a
                                                Marta notizie della moribonda. Don Fifo, in un
                                                cantuccio, con la testa china sul petto, le braccia
                                                conserte, le gambe unite, miserino, restò a trar
                                                solo, scompagnato, il timido ronfo col sibiletto in
                                                fine.</p>
               <p>- E` fredda! è fredda! - fece la Juè ancor mezzo
                                                insonnolita, con una mano su la fronte della
                                                moribonda. - Bisogna mandar subito per un prete...
                                                Fifo! Fifo, svégliati!</p>
               <p>Don Fifo si svegliò.</p>
               <p>- Corri subito qua a santa Chiara... o questa infelice
                                                morirà senza sacramenti... Mi senti, Fifo?</p>
               <p>Don Fifo s'era levato in piedi e messo a svariare per la
                                                camera con gli occhi ammammolati.</p>
               <p>- Che cerchi?</p>
               <p>- Cerco il... Ah, già! senza cappello, santo Dio! Avessi
                                                almeno un berrettino... Vado così?</p>
               <p>- Va'! va'! corri... Non c'è tempo da perdere, - gli
                                                gridò donna Maria Rosa, e aggiunse rivolta a Marta:
                                                - Noi intanto rassettiamo un tantino la camera: ci
                                                verrà il Signore!</p>
               <p>Marta guardò la Juè come stordita. Il Signore? Le si
                                                affacciò subito alla mente Anna Veronica, e quasi la
                                                cercò in quella camera, e la vide quasi in se
                                                stessa, in quel momento supremo. Inginocchiare la
                                                sua colpa e il suo pudore per ottenere il perdono di
                                                Dio, come Anna aveva fatto? Ah, no! no! Poiché il
                                                Signore tra poco sarebbe venuto lì, ella,
                                                inginocchiata, lo avrebbe soltanto pregato per la
                                                salute dell'anima.</p>
               <p>La moribonda, mentre la Juè aggiustava un po' il letto,
                                                schiuse gli occhi velati, senza sguardo. Marta
                                                osservò quegli occhi e quel volto già come soffuso
                                                di sovrumana serenità: solo il corpo esausto pareva
                                                su quel letto, senza più percezione ormai della
                                                circostante miseria; senza dolore, senza
                                                memorie.</p>
               <p>Venne finalmente, inavvertito dalla morente, il Viatico.
                                                Fana Pentàgora guardò il prete con gli occhi stessi
                                                con cui aveva guardato il soffitto della camera, e
                                                nulla rispose alle domande di lui. Gli astanti si
                                                erano inginocchiati intorno al letto e mormoravano
                                                preghiere; Marta piangeva con la faccia
                                                nascosta.</p>
               <p>Poco dopo, la funzione era finita. Marta levò la faccia
                                                lacrimosa, e si guardò intorno disillusa, quasi
                                                nauseata, come se avesse assistito ad una
                                                inconcludente, volgarissima scena. Quella, la visita
                                                del Signore? Un biondo, freddo, insulso prete
                                                goffamente parato... E lei per un momento aveva
                                                potuto pensare di buttarsi in ginocchio e invocare
                                                pietà...</p>
               <p>- Ho paura che non arrivi a tempo... - sospirò la Juè,
                                                alludendo al figlio della morente.</p>
               <p>Don Fifo, dopo il Viatico, s'era allontanato dalla camera
                                                e passeggiava nella saletta, costernato con le
                                                braccia conserte, sbuffando di tratto in tratto e
                                                aspettando che la moglie venisse ad annunziargli la
                                                morte della pigionante. Impaziente, allungava dalla
                                                soglia la faccia sparuta verso il letto, e con un
                                                cenno del capo domandava: - Vive ancora?</p>
               <p>Donna Maria Rosa spiegò a Marta:</p>
               <p>- Dopo la morte di Dorò, buon'anima, quell'uomo lì non
                                                può più veder morire nessuno...</p>
            </div>
            <div type="chapter" n="2.15" xml:id="IT00200200015">
               <head>XV.</head>
               <p>Man mano che le ore si trascinavano lentissime, cresceva
                                                l'ansia di Marta. L'aspettazione diveniva di punto
                                                in punto più angosciosa.</p>
               <p>Finalmente, nelle prime ore del pomeriggio, arrivò Rocco
                                                Pentàgora. Si presentò ansante, quasi smarrito, su
                                                la soglia.</p>
               <p>Parve a Marta più alto nella magrezza lasciatagli dalla
                                                malattia, durante la quale gli erano caduti i
                                                capelli, che già rispuntavano lievi, quasi aerei,
                                                finissimi e un po' ricciuti; e la fronte gli si era
                                                allargata, e schiarita la pelle, sebbene fosse
                                                tuttavia pallidissimo. Negli occhi aveva
                                                un'espressione nuova, ridente, quasi infantile.</p>
               <p>- Marta! - esclamò, scorgendola, accorrendo a lei.</p>
               <p>Turbata dalla vista del marito così trasfigurato e
                                                ingentilito dalla convalescenza, turbata dallo
                                                slancio appassionato, Marta, senza volerlo, lo
                                                rattenne con un cenno confidenziale di tacere, e gli
                                                additò il letto e la madre in agonia.</p>
               <p>Subito il figlio si rivolse al letto, si curvò sulla
                                                madre, chiamando:</p>
               <p>- Mamma! mamma! Non mi senti, mamma? Guardami... sono
                                                venuto!</p>
               <p>La moribonda aprì gli occhi e lo guardò attonita, come se
                                                non lo riconoscesse.</p>
               <p>Egli soggiunse:</p>
               <p>- Non mi vedi? Sono io... sono venuto... Adesso
                                                guarirai...</p>
               <p>La baciò piano in fronte, e si portò via con un rapido
                                                atto della mano le lagrime dagli occhi.</p>
               <p>La madre moribonda continuò a guardarlo, fisso,
                                                richiudendo di tanto in tanto, con lenta pena, le
                                                pàlpebre, come se il corpo ormai non avesse più
                                                forza da dare alcun altro segno di vita. O era un
                                                cenno ultimo, quasi lontano, dello spirito già
                                                inoltrato nella morte, quel lento moto delle
                                                palpebre?</p>
               <p>Marta frenava a stento le lagrime per pudore davanti alla
                                                Juè, che ostentava smorfiosamente il suo pianto.</p>
               <p>Man mano però gli occhi della moribonda s'animarono,
                                                s'animarono alquanto, come se dal fondo della morte
                                                un estremo residuo di vita le tornasse a galla.
                                                Schiuse e mosse le labbra.</p>
               <p>- Che dici? - domandò con viva ansia il figlio,
                                                curvandosi vie più su lei.</p>
               <p>- Muojo... - alitò la madre, quasi
                                                impercettibilmente.</p>
               <p>- No, no... - la confortò egli. - Se stai meglio, ora...
                                                Ci sono qua io... E c'è anche Marta... Non l'hai
                                                veduta? Marta, qua... vieni qua...</p>
               <p>Marta andò all'altro lato del letto, e la moribonda si
                                                volse a guardarla, come prima aveva guardato il
                                                figlio.</p>
               <p>- Eccola... La vedi? - soggiunse egli. - Eccola Marta...
                                                E` questa... Ti ricordi quanto ti parlai di lei,
                                                l'ultima volta?</p>
               <p>La moribonda trasse un sospiro, a stento. Pareva non
                                                intendesse, e guardava con gli occhi invagati. Poi
                                                le ceree guance le si colorirono un po' d'una
                                                tenuissima tinta rosea, e mosse una mano sotto le
                                                coperte. Subito Marta le sollevò e pose la mano in
                                                quella di lei, che agitò l'altra, guardando il
                                                figlio. Questi seguì l'esempio di Marta e la madre
                                                allora congiunse con uno sforzo le loro due mani,
                                                traendo un altro sospiro.</p>
               <p>- Sì, sì... - fece, commosso, Rocco alla madre,
                                                stringendo forte la mano di Marta, che non poté più
                                                frenare le lagrime.</p>
               <p>I due Juè guardavano sbalorditi dalla sponda del letto
                                                ora Marta ora Rocco.</p>
               <p>Poco dopo, la moribonda richiuse gli occhi, rientrando
                                                quasi nella profondità misteriosa, ove la morte
                                                l'aspettava.</p>
               <p>Marta ritrasse timidamente la mano dalla mano del
                                                marito.</p>
               <p>- Riposa di nuovo, - fece sottovoce la Juè. - Lasciamola
                                                riposare... Senta, signora Marta, io e Fifo
                                                approfittiamo di questo momento di calma per
                                                scappare un po' a casa. Bisogna pensare a tutto. Non
                                                fo per vantarmi, ma nelle occasioni so trovarmi...
                                                Fifo, dillo tu... La pena c'è, si capisce; ma come
                                                si dice? sacco vuoto non si regge... Il povero
                                                signor Rocco, dopo tante ore di ferrovia, avrà certo
                                                bisogno di qualche ristoro...</p>
               <p>- No... no... io no...</p>
               <p>- Lascino fare a me... - lo interruppe la Juè.</p>
               <p>- Marta piuttosto, - disse Rocco.</p>
               <p>- Lascino fare a me! - ripeté donna Maria Rosa. - Penso
                                                io a tutto... E penserò un pochino anche a me e
                                                quest'anima di Purgatorio... Non abbiamo assaggiato
                                                neppur l'acqua, da stanotte. Ma, come si fa? Bisogna
                                                aver pazienza... Arrivederli, arrivederli... E
                                                stiano di buon animo, eh?</p>
               <p>I due Juè andarono via. Da un canto Marta avrebbe voluto
                                                trattenerli ancora, a viva forza, per non restare
                                                sola col marito; dall'altro, per quanta agitazione
                                                le cagionasse il pensiero dell'estrema confessione,
                                                considerandola ormai inevitabile, anelava che
                                                avvenisse al più presto.</p>
               <p>- Oh Marta! Marta mia! - esclamò Rocco, aprendo le
                                                braccia e chiamandola a sé.</p>
               <p>Marta si levò da sedere in preda a un tremito convulso, e
                                                gli disse:</p>
               <p>- Di là... di là... No... aspetta... Voglio dirti subito
                                                tutto... Vieni...</p>
               <p>- Come? Non mi perdoni? - le chiese egli, seguendola
                                                nell'altra stanza quasi al bujo.</p>
               <p>- Aspetta... - ripeté Marta, senza guardarlo. - Io... io
                                                non ho nulla da perdonarti, se tu...</p>
               <p>S'interruppe; contrasse tutto il volto, chiudendo gli
                                                occhi, come per un interno spasimo insopportabile.
                                                Poi volse uno sguardo di cordoglio al marito, e
                                                riprese, risolutamente:</p>
               <p>- Senti, Rocco: tu lo sapevi...</p>
               <p>S'interruppe di nuovo, a un tratto, notando su la guancia
                                                di Rocco la lunga cicatrice rimastagli della ferita
                                                riportata nel duello con l'Alvignani. Sentì cadersi
                                                l'animo, e si strinse il volto, forte, forte, con
                                                ambo le mani.</p>
               <p>- Perdonami! Perdonami! insistette, supplicò egli,
                                                posandole amorosamente le mani su le braccia.</p>
               <p>- No, Rocco! Senti: io non ti chiedo nulla per me... -
                                                riprese Marta, scoprendo il volto. - Voglio dirti
                                                soltanto questo: pensa che il babbo ci lasciò nella
                                                miseria: la mamma, Maria... senza colpa... per causa
                                                tua. Sole... tre povere donne, in mezzo alla strada,
                                                tra la guerra infame di tutto il paese...</p>
               <p>- Dunque non mi perdoni? Non vuoi? Vedrai, Marta, vedrai
                                                come ti compenserò... Tua madre, Maria, verranno con
                                                noi... in casa nostra... Non è già inteso? C'è
                                                bisogno di dirlo? Con noi, per sempre! Volevi dirmi
                                                questo? Via, per carità, Marta, non ritorniamo più
                                                sul passato... Piangi? Perché?</p>
               <p>Marta, con la faccia di nuovo nascosta tra le mani,
                                                scoteva il capo, piangendo; e invano Rocco la
                                                stringeva a dir la ragione del pianto e del muto
                                                negare.</p>
               <p>- Ah, per la mamma... per Maria... - scoppiò a dire
                                                finalmente, scoprendo di nuovo il volto in fiamme,
                                                inondato di lagrime. - Sentimi, Rocco...</p>
               <p>- Ancora? - domandò egli, perplesso, confuso,
                                                afflitto.</p>
               <p>- Sì: io ti lascio libero, libero, da questa sera
                                                stessa... Non puoi pretendere di più, da me...</p>
               <p>- Come!</p>
               <p>- Ti lascio, sì... ti lascio la via libera, perché tu
                                                possa fare quello che devi verso mia madre, verso
                                                mia sorella, da uomo onesto... Non chiedo nulla per
                                                me! Intendimi... intendimi...</p>
               <p>- Non t'intendo! Che vuoi da me? Mi lasci libero? Io non
                                                ti capisco... Ma comanda, farò tutto quello che
                                                vorrai... Non piangere! Dovrei piangere io...
                                                Perdonami a qualsiasi patto; accetto tutto, purché
                                                mi perdoni...</p>
               <p>- Oh Dio! Ora no, Rocco! ora no... Prima, prima dovevi
                                                chiedermi perdono, con codesta voce, e non te
                                                l'avrei negato... Ora no, non posso accordare più
                                                nulla, io!</p>
               <p>- Perché?</p>
               <p>- Debbo morire. Sì... E morrò. Ma... Dio... Dio! Se non
                                                ho potuto difendermi... e la rabbia mi è rimasta nel
                                                cuore... Che sono io ora? Mi vedi? Che sono?... Sono
                                                ciò che la gente, per causa tua, m'ha creduta e mi
                                                crede ancora e sempre mi crederebbe, anche se io
                                                accettassi ora il tuo pentimento. E` troppo tardi:
                                                lo intendi? Sono perduta! Vedi che n'hai fatto di
                                                me? Ero sola... mi avete perseguitata... ero sola e
                                                senza ajuto... Ora sono perduta!</p>
               <p>Egli restò a guardarla attonito, quasi temendo di
                                                comprendere, d'aver compreso:</p>
               <p>- Marta! E come... tu... Ah, Dio!... Tu...</p>
               <p>Marta piegò il volto tra le mani, e chinò ripetutamente
                                                il capo, tra i singhiozzi.</p>
               <p>Rocco le afferrò allora le braccia per staccarle le mani
                                                dal volto, e la scosse, ancora stupito, ancor quasi
                                                incredulo:</p>
               <p>- Tu dunque... dunque, dopo... con lui? Parla! Spiègati!
                                                Ah, dunque è vero? è vero? Parla! Guardami in
                                                faccia! Quel miserabile... Non dici nulla? Ah
                                                miserabile, - proruppe allora. - E` vero! E io ho
                                                potuto credere... e io sono venuto qua, a chiedere
                                                perdono... E ora... di', fors'anche prima... di',
                                                con lui?</p>
               <p>- No! - gridò Marta, infiammata di sdegno. - Non lo
                                                intendi che tu, tu stesso, con le tue mani, e tutti,
                                                tutti con te, m'avete ridotta fino al punto
                                                d'accettare ajuto da lui; avete fatto in modo che da
                                                lui soltanto venisse alla vita mia, tra le amarezze
                                                e le ingiustizie, una parola di conforto, un atto di
                                                giustizia? Ah tu no, tu solo non puoi rinfacciarmi
                                                nulla! So bene quel che mi resta da fare: sono
                                                caduta sotto la guerra vostra, non m'importa! Non si
                                                parli più di me! Ma tu, tu fa' pure quello che devi:
                                                ripara! Tu sai che per causa tua, mia madre e mia
                                                sorella sono ridotte a vivere di me soltanto. Chi
                                                resterà per loro? Come vivranno? Voglio prima saper
                                                questo... Per questo t'ho confessato tutto... Potevo
                                                tacere, ingannarti. Siimi almeno grato di questo...
                                                e in compenso, ajuta... ajuta la mia famiglia,
                                                perché non io, ma tu, tu l'hai ridotta nello stato
                                                in cui ora si trova!</p>
               <p>Rocco si era seduto, e coi gomiti su i ginocchi e la
                                                faccia tra le mani ripeteva piano, tra sé, senza
                                                espressione, come se il cervello non gli reggesse
                                                più:</p>
               <p>- Miserabile... miserabile...</p>
               <p>Nel silenzio momentaneamente sopravvenuto, Marta colse
                                                dalla camera attigua come un rantolo cupo, profondo,
                                                e uscì dalla stanza per accorrere al letto della
                                                moribonda.</p>
               <p>Egli la seguì e là, affatto dimentico della madre
                                                morente, domandò, sotto gli occhi di lei,
                                                furibondo:</p>
               <p>- Dimmi, dimmi tutto! Voglio saperlo... voglio saper
                                                tutto! Dimmelo...</p>
               <p>- No! - rispose Marta con ferma fierezza. - Se debbo
                                                morire.</p>
               <p>E si chinò a rassettare i guanciali sotto il capo della
                                                giacente, che seguitava a mandare, dalla profondità
                                                del coma in cui era caduta, il sordo rantolo
                                                mortale.</p>
               <p>- Morire? - domandò egli con scherno. - E perché? perché
                                                non vai da lui? T'ha ajutata? continui ad
                                                ajutarti...</p>
               <p>Marta non rispose all'amaro oltraggio; chiuse soltanto
                                                gli occhi lentamente, poi terse con un fazzoletto il
                                                sudor ghiaccio dalla fronte della moribonda.</p>
               <p>Rocco seguitò:</p>
               <p>- Ecco una via per te! Vattene a Roma! Perché morire?</p>
               <p>- Oh Rocco! - fece Marta. - Tua madre è ancora qui...
                                                Fallo per lei...</p>
               <p>Egli tacque, impallidì, contemplando la madre. L'idea
                                                della morte, manifestata da Marta, assunse allora,
                                                subito, dentro di lui una terribile immagine.
                                                Premendosi le tempie con le mani, uscì dalla
                                                camera.</p>
               <p>Era già quasi sera. Marta guardò macchinalmente
                                                nell'ombra sopravvenuta il lume vuoto sul tavolino:
                                                chi poteva pensare che l'agonia si sarebbe protratta
                                                fino a tanto? Sedette presso la sponda del letto con
                                                gli occhi intenti nell'ombra sul volto
                                                dell'agonizzante, quasi aspettando dal proposito a
                                                lungo meditato e maturatosi in lei sordamente la
                                                spinta per alzarsi e andarsene. Più del rantolo
                                                della moribonda sentiva il suono cadenzato dei passi
                                                del marito nell'altra stanza, e aspettava, come se
                                                il suono di quei passi le indicasse la traccia dei
                                                pensieri di lui. Intuiva, sentiva, che in quel
                                                momento egli risaliva angosciosamente col pensiero
                                                agli anni passati, assalito in quel bujo dalle
                                                memorie e dai rimorsi... Ah, i rimorsi erano per
                                                tutti: per due soltanto, no: Maria e la madre. E
                                                Marta aspettava dal marito giustizia per esse: non
                                                aspettava altro, seguendo con gli orecchi i passi di
                                                lui.</p>
               <p>A un tratto, silenzio, nell'altra stanza. Aveva egli
                                                deciso? Marta sorse in piedi e cercò a tentoni lo
                                                scialle; trovatolo, stava per farsi su la soglia a
                                                chiamarlo, quando udì picchiare alla porta. Erano i
                                                due Juè di ritorno, seguiti da un guattero con una
                                                cesta di vivande.</p>
               <p>- Oh, al bujo? - esclamò donna Maria Rosa, entrando.</p>
               <p>- Ho portato la candela... Scusino... oh, dov'è il signor
                                                Rocco?... Fifo, accendi!</p>
               <p>Don Fifo accese la candela e apparve nella camera tutto
                                                smarrito, col lungo involto di quattro torce
                                                mortuarie tra le braccia.</p>
               <p>Marta s'era curvata sul letto a spiare il volto della
                                                morente.</p>
               <p>- Come va? come va? - domandò forte la Juè.</p>
               <p>Marta, impaurita da un gorgoglìo lungo, strano, raschioso
                                                nella gola della moribonda, levò la faccia
                                                sconvolta, guardò perplessa la Juè, poi
                                                risolutamente si recò fino alla soglia dell'altra
                                                stanza, e chiamò nel bujo:</p>
               <p>- Vieni... vieni... muore...</p>
               <p>Rocco accorse e tutti e due si chinarono sul letto. Don
                                                Fifo uscì dalla camera in punta di piedi, con
                                                l'involto delle torce, chiamandosi dietro con un
                                                cenno della mano il guattero.</p>
               <p>Rocco levò gli occhi dal volto della madre a quello di
                                                Marta, vicino al suo, e stette un po' a guatarla,
                                                prima con le ciglia aggrottate, poi attonito, quasi
                                                istupidito. Marta teneva tra le sue una mano della
                                                morente, su cui stava protesa, come se volesse
                                                infonderle il suo alito.</p>
               <p>A un tratto la Juè disse piano, impallidendo:</p>
               <p>- Venga, signor Pentàgora...</p>
               <p>- E` morta? - domandò Rocco, vedendo Marta lasciar la
                                                mano della madre e rialzarsi sul busto. E chiamò
                                                forte, con voce convulsa: - Mamma! Oh mamma! Mamma
                                                mia! - gridò poi, rompendo in singhiozzi e chinando
                                                il volto sul guanciale, accanto al volto della
                                                morta.</p>
               <p>- Fifo, Fifo, - chiamò la Juè. - Sù, Fifo: portalo con
                                                te... con te, di là... Coraggio, figliuolo mio... Ha
                                                ragione... ha ragione... Venga... Vada con
                                                Fifo...</p>
               <p>E con l'ajuto del marito riuscì a strappare Rocco dal
                                                corpo esanime della madre. Don Fifo lo condusse con
                                                sé nell'altra stanza.</p>
               <p>- Ho pensato a tutto... - disse sotto voce la Juè a
                                                Marta, appena rimaste sole. Non poteva durare, me
                                                l'aspettavo... Ho comperato quattro belle torce...
                                                Prima la lasciamo rassettare; poi la
                                                vestiremo...</p>
               <p>Marta non staccava gli occhi sbarrati dal volto del
                                                cadavere, senza cogliere alcuna parola delle tante e
                                                tante che la Juè le diceva, e che forse don Fifo,
                                                nell'altra stanza, ripeteva a Rocco.</p>
               <p>- Si scosti un po'... Adesso la vestiamo.</p>
               <p>Marta si scostò dal letto, macchinalmente. E la Juè,
                                                mentre vestiva la morta, sotto gli occhi di Marta
                                                tremante di ribrezzo, non cessò di parlare
                                                velatamente delle spese fatte, senza dimenticare
                                                nulla, né le medicine, né il medico, né i vetri
                                                rotti della finestra, né la cena, né le torce, né la
                                                pigione non pagata dalla defunta, affinché Marta poi
                                                riferisse tutto al figlio. Terminata la vestizione,
                                                coprì con un lenzuolo il cadavere e accese ai
                                                quattro angoli del letto le torce.</p>
               <p>- Ecco fatto, - poi disse. - Tutto pulito! Non fo per
                                                vantarmi, ma...</p>
               <p>E sedette accanto a Marta, ad ammirar la sua opera.</p>
               <p>Passarono così parecchie ore. In quella camera le quattro
                                                torce soltanto pareva vivessero, struggendosi a
                                                lento. Di tratto in tratto, donna Maria Rosa
                                                s'alzava, staccava i gocciolotti dal fusto e ne
                                                nutriva le fiammelle.</p>
               <p>Finalmente don Fifo si presentò su la soglia e fece alla
                                                moglie un cenno, che Marta non vide. La Juè rispose
                                                al cenno del marito, e poco dopo disse piano a
                                                Marta:</p>
               <p>- Noi ora ce n'andiamo. Le lascio qui sul tavolino questo
                                                pajo di forbici per smoccolare le torce di tanto in
                                                tanto... Se non le smoccola, badi, le torce
                                                scoppiano e il lenzuolo può prendere fuoco... Mi
                                                raccomando. E, a rivederla. Ritorneremo
                                                domattina...</p>
               <p>- Dica, la prego, alla mamma di non venire... - le disse
                                                Marta, come trasognata. - Le dica che restiamo qua
                                                noi, io e il figlio... dica così, a vegliare la
                                                morta... e che stieno tranquille... e... che io le
                                                saluto...</p>
               <p>- Sarà servita, non dubiti. Oh, senta... se per caso, più
                                                tardi, il signor Rocco... e anche lei... la cesta è
                                                qui nella saletta... dico, se per caso... Io non ho
                                                affatto appetito. Mi creda, signora mia: ho come una
                                                pietra qua, su la bocca dello stomaco. Sono molto
                                                sensibile... Basta, la saluto. Chiamo adagino
                                                adagino Fifo e ce ne andiamo. Coraggio, e la
                                                saluto.</p>
               <p>Rimasta sola, Marta tese l'orecchio per ascoltare che
                                                cosa il marito facesse nell'altra stanza. Piangeva
                                                in silenzio? pensava?</p>
               <p>"Non gl'importa più nulla di me..." disse tra sé Marta.
                                                "Non gli nasce neppure la curiosità di sapere se io
                                                sia o no andata via... Eppure sa dove debbo
                                                andare... Ora andrò... Gli ho detto tutto... Solo
                                                del figlio, no. Ma il figlio è mio... mio
                                                soltanto... com'era mio soltanto quell'altro che mi
                                                morì per lui... Ah, se io l'avessi avuto..."</p>
               <p>Volse gli occhi al letto, su cui le quattro torce
                                                aduggiavano la giallezza del caldo lume. Alcune
                                                rigide pieghe del lenzuolo accusavano il cadavere
                                                nella pesante immobilità.</p>
               <p>Paurosamente, con una mano, Marta scoprì il volto della
                                                defunta già trasfigurato; cadde in ginocchio accanto
                                                al letto e sciolse l'enorme cordoglio in uno sgorgo
                                                infinito di lagrime, costringendosi con una mano su
                                                la bocca a non gridare, a non urlare.</p>
               <p>Stette così a piangere, finché Rocco non venne
                                                dall'attigua stanza; allora sorse in piedi con lo
                                                scialle sotto il braccio, la faccia tra le mani, e
                                                si mosse per uscire.</p>
               <p>Rocco la trattenne per un braccio, e le domandò con voce
                                                cupa:</p>
               <p>- Dove vai?</p>
               <p>Marta non rispose.</p>
               <p>- Dimmi dove vai, - ripeté lui e, indeciso, stese l'altra
                                                mano e l'afferrò per le due braccia.</p>
               <p>Allora Marta scoprì appena il volto:</p>
               <p>- Vado... Non lo so... Ti raccomando...</p>
               <p>Non la lasciò proseguire: in un impeto, quasi di paura,
                                                accostò il volto al volto di lei, e proruppe in
                                                lagrime, abbracciandola:</p>
               <p>- No, Marta! No! No! Non mi lasciar solo! Marta! Marta!
                                                Marta mia!</p>
               <p>Ella tentò di scostarsi con le braccia; trasse indietro
                                                il capo; ma non riuscì a sciogliersi dall'abbraccio
                                                e tremò, così stretta da lui.</p>
               <p>- Rocco, no, è impossibile... Lasciami... E`
                                                impossibile...</p>
               <p>- Perché?... Perché?... - chiese egli, tenendola sempre a
                                                sé, più stretta, e baciandola perdutamente. -
                                                Perché, Marta? Perché me l'hai detto?</p>
               <p>- Lasciami... No... lasciami... Non mi hai voluta... -
                                                seguitò Marta, soffocata dalla commozione,
                                                nell'ardente amplesso. - Non mi hai voluta più.</p>
               <p>- Ti voglio! ti voglio! - gridò lui, esasperato, accecato
                                                dalla passione.</p>
               <p>- No... lasciami... - scongiurò Marta, schermendosi, già
                                                quasi abbandonata di forze. - Fammi andar via... te
                                                ne supplico...</p>
               <p>- Marta, dimentico tutto! e tu pure, dimentica! Sei mia!
                                                Sei mia! Non mi vuoi più bene?</p>
               <p>- Non è questo, no! - disse Marta in un gemito, affogata
                                                dall'angoscia. - Ma non è più possibile, credimi,
                                                non è più possibile!</p>
               <p>- Perché? Lo ami ancora? - gridò Rocco fieramente,
                                                sciogliendola dall'abbraccio.</p>
               <p>- No, Rocco, no! Non l'ho mai amato, ti giuro! mai! mai!
                                                E ruppe in singhiozzi irrefrenabili; sentì mancarsi;
                                                s'abbandonò tra le braccia di lui, che
                                                istintivamente si tesero di nuovo a sorreggerla.
                                                Fiaccato dal cordoglio, a quel peso, egli fu quasi
                                                per cadere con lei: la sostenne con uno sforzo quasi
                                                rabbioso, nella tremenda esasperazione: strinse i
                                                denti, contrasse tutto il volto e scosse il capo
                                                disperatamente. In quest'atto, gli occhi gli
                                                andarono sul volto scoperto della madre sul letto
                                                funebre, tra i quattro ceri. Come se la morta si
                                                fosse affacciata a guardare.</p>
               <p>Vincendo il ribrezzo che il corpo della moglie pur tanto
                                                desiderato gl'incuteva, egli se la strinse forte al
                                                petto di nuovo e, con gli occhi fissi sul cadavere,
                                                balbettò, preso di paura:</p>
               <p>- Guarda... guarda mia madre... Perdono, perdono...
                                                Rimani qui. Vegliamola insieme...</p>
            </div>
         </div>
      </body>
   </text>
</TEI>
