<?xml version="1.0" encoding="UTF-8"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0"
     xmlns:e="http://distantreading.net/eltec/ns"
     xml:lang="it"
     xml:id="IT19140">
   <teiHeader>
      <fileDesc>
         <titleStmt>
            <title>Malombra : edizione ELTeC</title>
            <author> Fogazzaro, Antonio</author>
            <respStmt>
               <resp>Editor</resp>
               <name>Ciotti, Fabio</name>
            </respStmt>
         </titleStmt>
         <extent>
            <measure unit="words">136283</measure>
         </extent>
         <publicationStmt>
            <publisher ref="https://distant-reading.net">COST Action "Distant Reading for
					European Literary History" (CA16204)</publisher>
            <distributor ref="https://zenodo.org/communities/eltec/">Zenodo.org</distributor>
            <date when="2019-11-14"/>
            <availability>
               <licence target="https://creativecommons.org/licenses/by/4.0/"/>
            </availability>
            <ref type="doi" target="https://doi.org/10.5281/zenodo.3462435"/>
            <!--Published as part of ELTeC : -->
         </publicationStmt>
         <sourceDesc>
            <bibl type="printSource">
               <author ref="VIAF:39408145">Fogazzaro, Antonio</author>
               <title>Malombra</title>
               <respStmt>
						<!-- Curatori dell'edizione cartacea -->
                  <resp>editor</resp>
                  <name>Baldini e Castoldi</name>
               </respStmt>
               <pubPlace>Milano</pubPlace>
               <publisher>Baldini &amp; Castoldi</publisher>
               <date>1914</date>
            </bibl>
         </sourceDesc>
      </fileDesc>
      <encodingDesc n="eltec-1">
         <p><!--Tutti i materiali paratestuali della fonte cartacea non riconducibili alla responsabilità dell'autore dell'opera sono stati soppressi nella versione digitale Livello medio: controllo a 
				video con collazione con edizione di riferimento I simboli di citazione e di discorso diretto presenti sulla fonte cartacea sono stati rappresentati sulla versione digitale 
				I trattini di sillabazione a fine riga sono stati soppressi e le parole ricomposte Classificazione Decimale Dewey Classificazione generi BibIt--></p>
      </encodingDesc>
      <profileDesc>
         <langUsage>
            <language ident="it">Italiano</language>
            <language ident="fr">Francese</language>
            <language ident="la">Latino</language>
            <language ident="de">Tedesco</language>
         </langUsage>
         <textDesc>
            <e:authorGender key="M"/>
            <e:size key="long"/>
            <e:reprintCount key="high"/>
            <e:timeSlot key="T4"/>
         </textDesc>
      </profileDesc>
      <revisionDesc>
         <change when="2022-02-03"> Revision in ELTeC format:Parolari, Marco </change>
         <change when="2019-10-24">Revisione in formato ELTeC: Rebecca Del Bene</change>
      </revisionDesc>
   </teiHeader>
   <text xml:id="IT024">
      <body>
         <div type="group" n="2">
            <head>PARTE PRIMA</head>
            <head>CECILIA</head>
         </div>
         <div n="1" type="chapter" xml:id="IT0240010001">
            <head>CAPITOLO I.</head>
            <head>In paese sconosciuto.</head>
            <p>Uno dopo l'altro, gli sportelli dei vagoni sono chiusi con impeto; forse, pensa
					un viaggiatore fantastico, dal ferreo destino che, oramai senza rimedio, porterà
					via lui e i suoi compagni nelle tenebre. La locomotiva fischia, colpi violenti
					scoppiano di vagone in vagone sino all'ultimo; il convoglio va lentamente sotto
					l'ampia tettoia, esce dalla luce dei fanali nell'ombra della notte, dai confusi
					rumori della grande città nel silenzio delle campagne addormentate; si svolge
					sbuffando, mostruoso serpente, tra il laberinto delle rotaie, sinchè, trovata la
					via, precipita per quella ed urla, tutto battiti dal capo alla coda, tutto un
					tumulto di polsi viventi.</p>
            <p>V'ha poca probabilità d'indovinare che cosa pensasse poi quel viaggiatore
					fantastico, rapito tra fiotti di fumo, stormi di faville, oscure forme d'alberi
					e di casolari. Forse studiava il senso riposto dei bizzarri ed incomprensibili
					geroglifici ricamati sopra una borsa da viaggio ritta sul sedile di fronte a
					lui; poichè vi teneva fissi gli occhi, di tanto in tanto moveva le labbra, come
					chi tenta un calcolo, e quindi alzava le sopracciglia, come chi trova di
					riuscire all'assurdo.</p>
            <p>Eran già passate alcune stazioni, quando un nome gridato, ripetuto nella notte,
					lo scosse. Una folata d'aria fresca gli disperse le fila sottili del
					ragionamento; il convoglio era fermo e lo sportello aperto. Egli discese in
					fretta; era il solo viaggiatore per...</p>
            <p>— Signore — disse una voce rauca e vibrata — è Lei che va dai signori del
					Palazzo?</p>
            <p>Questa domanda gli fu tratta a bruciapelo da un uomo che gli si piantò di fronte
					con la sinistra al cappello e una frusta nella destra.</p>
            <p>— Ma... </p>
            <p>— Oh, per bacco — disse colui, grattandosi la nuca — chi dev'essere allora? — Ma
					come si chiamano questi signori del Palazzo? — Ecco, vede, da noi si dice i
					signori del Palazzo e non si dice altro. Per esempio, a dire così, per un dieci
					miglia tutt'in giro, capiscono: Lei, mettiamo, viene da Milano, è tutta un'altra
					storia. Queste sono sciocchezze, io so benissimo il nome; ma adesso, piglialo!
					Noi povera gente non abbiamo tanta memoria. È poi un nome tanto fuori di
					proposito!</p>
            <p>— Sarebbe...</p>
            <p>— Aspetti; Lei che taccia e che non mi confonda. Ehi, dalla lanterna!</p>
            <p>Un guardiano si avvicinò lentamente con le braccia penzoloni, facendo dondolare
					la sua lanterna a fior di terra.</p>
            <p>— Non bruciarti i calzoni, che Vittorio non te li paga — disse il giovanotto di
					poca memoria. — Tira su quell'empiastro d'una lanterna. Qua, prestamela un
					momento.</p>
            <p>E dato di piglio alla lanterna, la sbattè quasi sul viso al forestiere.</p>
            <p>— Ah, è lui, è lui, è lui tal e quale come mi hanno detto. Un giovinotto, occhi
					neri, capelli neri, nera mica male anche la faccia. Bravo, signore.</p>
            <p>— Ma chi ti ha detto?...</p>
            <p>— Lui, il signore, il conte!</p>
            <p>— Oh, diavolo — pensò colui — un uomo che non ho mai visto e che mi scrive di non
					avermi mai visto!</p>
            <p>— To'! — esclamò l'altro lasciando cader la frusta e cacciandosi la mano in
					tasca. — Proprio vero che più asino di così la mia vecchia non mi potea fare
					neanche a volere. Il signor conte non mi dato un coso per farmi riconoscere? Ce
					l'ho ben qui. Tolga!</p>
            <p>Era un biglietto da visita profumato di tabacco e di monete sucide. Portava
					questo nome:</p>
         </div>
         <div>
            <head>CESARE D'ORMENGO. </head>
         </div>
         <div>
            <p>— Andiamo — disse il forestiere.</p>
            <p>Fuori della stazione c'era un calessino scoperto. Il cavallo legato alla
					palizzata, col muso a terra, aspettava rassegnato il suo destino.</p>
            <p>— S'accomodi, signore; non c'è troppo morbido, ma capisce, siamo in campagna.
					Ih!</p>
            <p>Il lesto vetturale, afferrate le redini, balzò d'un salto a cassetto e cacciò il
					cavallo a suon di frusta per una stradicciuola oscura, così tranquillamente come
					se fosse stato mezzogiorno.</p>
            <p>— Abbia mica paura, vede — diss'egli benchè sia scuro come in bocca al lupo.
					Questa strada la cavalla e io l'abbiamo sulla punta delle dita. Ih! Ho menato
					giù due forestieri anche la notte passata, due signori di Milano, come Lei. Gran
					brava persona il signor conte! — soggiunse poi, tirandosi a sedere di sghembo e
					cacciandosi sotto le coscie il manico della frusta. — Che brav'uomo! E signore,
					ehi! Ha amici in tutte le sette parti del mondo. Oggi ne capita uno, domani un
					altro, tutti fior di gente, gran signori, sapienti, che so io. Già Lei sarà
					pratico!</p>
            <p>— Io? È la prima volta che vengo qua.</p>
            <p>— Ah, vedo. Ma conoscerà il signor conte?</p>
            <p>— No.</p>
            <p>— O bello, o bello! — disse il vetturale, con accento di profonda meraviglia. —
					Una brava persona, sa! Sono suo amico — soggiunse senza spiegare se appartenesse
					alla categoria dei gran signori o a quella dei sapienti.</p>
            <p>— L'ho servito tante volte. Mi ha fatto bere un bicchiere anche oggi. Non so se
					fosse vin di Francia o d'Inghilterra, ma che vino! Ih!</p>
            <p>— Ha famiglia?</p>
            <p>— Signor no. Cioè...</p>
            <p>A questo punto le ruote di destra saltarono sopra un grosso mucchio di
					ghiaia.</p>
            <p>— Taci e guarda dove vai — disse il viaggiatore.</p>
            <p>Colui tirò giù bestemmie e frustate a furia sulla povera bestia, che prese il
					galoppo.</p>
            <p>Passarono sopra un torrente. Sul ponte faceva chiaro. A destra si vedeva la
					striscia biancastra delle ghiaie perdersi per campagne sterminate; a sinistra e
					di fronte umili colline appoggiate ad altre maggiori; dietro a queste, gioghi
					cornuti che spiccavano sul cielo grigio.</p>
            <p>Non si udì più che il trotto del cavallo e, di tempo in tempo, lo scrosciar della
					grossa ghiaia sotto le ruote e l'abbaiar dei cani rinchiusi. Cavallo, cocchiere
					e viaggiatore procedevano silenziosi insieme, come portati dallo stesso intento
					allo stesso fine: porgendo immagine così dei fragili accordi e delle meditate
					alleanze umane, poichè il primo tendeva segretamente alla dolcezza della tepida
					stalla, il secondo a un certo vino di una certa rubiconda ostessa, buon vino,
					spumante di risate e di franchi amori; e colui ch'era il più intelligente e il
					più civile dei tre, non conosceva affatto nè la propria via nè la meta.</p>
            <p>Corsero fragorosamente attraverso paeselli oscuri, deserti, dove le case pareano
					difendere accigliate il sonno della povera gente; passarono davanti a giardini,
					a piccole ville vanitose, in fronzoli, che avevano un'aria sciocca nell'ombra
					solenne della notte, Dopo un lungo tratto di pianura la strada saliva e scendeva
					poggi che parlavano del sole e parevano guardar tutti là verso l'oriente; finchè
					sguisciò dentro una valle angusta e scura tra selvosi fianchi di monti. Ne
					radeva talvolta l'unghia estrema, talvolta se ne torceva lontano come per
					ribrezzo di quell'ispido tocco; alla fine vi si gettò risolutamente addosso. Il
					cavallo si mise al passo, il vetturale saltò a terra e disse chiaramente colla
					sua frusta sbaldanzita: è un affar lungo.</p>
            <p>— Dunque, — chiese il forestiere, accendendo un sigaro — ha famiglia o non ha
					famiglia?</p>
            <p>— Altro che averne, caro Lei. Ho una donna brutta vecchia e rabbiosa come il
					demonio.</p>
            <p>— Non te, il conte !</p>
            <p>— Ah, il signor conte! Chi ha da saperlo? Dei signori non si sa mai niente. Alle
					volte pare che ce l'abbiano la famiglia; c'è la donna, c'è i figli; e poi quando
					lui è lì per metter giù il capo, gli sono addosso i corvi, e alla donna, vatti a
					far benedire, ci toccò di cavarsela; alle volte vivono come i frati, e quando
					siamo lì al busillis, tràcchete, è qua la signora con le lagrime e con le
					unghie.</p>
            <p>Fortunata in tutto quella gente lì! Io se faccio un'amorosa, dopo quindici giorni
					mi pianta; ma la donna l'avrò ai panni fin che non iscoppia. Il signor conte ha
					vissuto solo per un pezzo; ora ci ha insieme una ragazza. Chi la dice sua
					figlia, chi sua nipote, ma è la sua amorosa senza dubbio. Queste bestie
					ignoranti di paesani dicono ch'è brutta. Vedrà se è brutta. Ah, io già dovevo
					nascere un signore!</p>
            <p>Qui, per consolarsi, il bizzarro giovinotto tirò una furiosa frustata alla
					cavalla che portò via correndo l'altro interlocutore e ruppe così il dialogo.
					Giunta, dopo lunga fatica, al collo dell'erta si fermò a prender fiato. Lassù la
					scena mutava. Monti ripidi salivano a destra e a sinistra, lasciando appena
					posto alla strada; altri monti si mostravano a fronte della discesa, un po'
					sfumati sopra le vette nere degli alberi che cominciavano, poco sotto il collo,
					a fiancheggiarla.</p>
            <p>Il vetturale risalì a cassetto, scese di trotto alle grandi fauci fronzute del
					viale che gli si aprirono rapidamente. Fra tronco e tronco la veduta veniva
					allargandosi; cresceva la luce, comparivano distese di vigneti.</p>
            <p>Un lume, spiccatosi dal lato destro della strada, venne di fronte al cavallo, che
					si fermò.</p>
            <p>— Ebbene? — chiese una voce.</p>
            <p>— Oh, c'è, c'è, — rispose il vetturale saltando a terra. — Se comanda, signore, è
					qui. Pagato, signore. S'è per un bicchiere, signore. Lei è buon padrone, nessuno
					le può dir niente. Tante grazie. Ehi, piglia la borsa del signore. Felice notte.
					Ih!</p>
            <p>— Il signor Silla? — disse l'uomo dalla lanterna, un domestico, all'aspetto.</p>
            <p>— Appunto.</p>
            <p>— Servito, signore.</p>
            <p>S'avviò silenzioso, con la borsa nella destra e la lanterna nella sinistra, giù
					per un viottolo fiancheggiato di rozzi muricciuoli, dove la luce balzellante
					saltava e guizzava, cacciandosi avanti, traendosi dietro le più nere
					tenebre.</p>
            <p>Invano il signor Silla guardava curiosamente al di sopra dei muri; appena poteva
					discernere qualche fantasma d'albero proteso dal pendio, a braccia sparse, in
					atto di stupore e di supplica. Un tocco vibrato di campanello lo fe' trasalire;
					la guida s'era fermata a un cancello di ferro. Tosto qualcuno aperse;» ciottoli
					del viottolo, la soglia del cancello furono inghiottiti dall'ombra; ora passava
					sotto la lanterna una sabbia fine fine e, ai lati, negre piante dai rami folti,
					impenetrabili. Dopo la sabbia, erba e vestigia incerte di un sentiero tra un
					denso fogliame di viti: poi larghi scalini nerastri, sconnessi, a cui si
					giungeva di fianco. Non se ne vedeva nè principio nè fine; solo si udiva verso
					l'alto e verso il basso un discorrer modesto di acqua cadente. La guida scendeva
					cauta per quelle pietre mal ferme che rendevano un suono metallico. Nella fioca
					luce della lanterna apparivano, a intervalli regolari, due tronchi enormi e due
					grigie figure umane, ritte, immobili a fianco della scalinata. Finalmente gli
					scalini cessavano, minuta ghiaia rosea passava sotto la lanterna, grandi foglie
					di <foreign>arum</foreign> le passavano a fianco, e lì presso, nel buio, uno
					zampillo gorgogliava quietamente il suo racconto blando. La guida prese a
					sinistra, girò il canto di un alto edificio, salì due scalini e introdusse
					ossequiosamente il nuovo arrivato per una gran porta a vetri.</p>
            <p>Nel vestibolo illuminato c'era un signore vestito di nero da capo a piedi, che
					gli venne incontro facendo inchini profondi e stropicciandosi le mani a
					tutt'andare.</p>
            <p>— Benvenuto, signore. Il signor conte si è ritirato, perchè l'ora è un poco, come
					si dice?... un poco tarda, tarda; il signor conte ha incaricato me di fare le
					sue scuse. Appunto ho l'onore di essere il segretario del signor conte. Prego,
					signore, si accomodi, prego. Io credo che il signore avrà bisogno di un poco di
					ristoro: oh! prego, prego.</p>
            <p>Il cerimonioso segretario mise l'ospite per una scala signorile e lo accompagnò
					sino al primo piano. Colà, ottenutane la promessa che sarebbe ridisceso a cena,
					lo affidò al servo, ed andò ad aspettarlo in un salotto dove era preparato da
					cena per due e dove l'altro commensale non tardò a comparire. Questi non aveva
					accettato di sedere a cena per desiderio di cibo, ma per curiosità dell'uomo
					singolare che ne lo richiedeva.</p>
            <p>Il signor segretario mostrava di essere sui cinquant'anni. Due occhietti
					azzurrognoli gli fiammeggiavano nel viso rugoso e giallastro fra due liste di
					capelli non più fulvi e non ancora grigi. Portava la barba intiera che gli
					durava infuocata. Il pelo e il viso, la rigida rapidità degli atti, certe
					consonanti petrificate e certe vocali profonde che gli uscivano di bocca come
					d'un burrone, lo scoprivan tosto per tedesco. Anche il taglio antiquato e la
					nitidezza dell'abito nero, i solini inflessibili, il candido sparato della
					camicia erano da tedesco e da gentiluomo. Se non che, strana cosa, a' polsi il
					gentiluomo finiva. Le mani erano grandi, fosche, sparse di cicatrici, con la
					pelle avvizzita e screpolata sul dosso, callosa nel palmo. Vi erano incise
					lunghe ore di sole, di gelo, di lavoro faticoso. Avevano perduto ogni
					pieghevolezza; non sapevano più esprimere il pensiero come lo esprime la mano
					intelligente dell'uomo colto. Parlavano in vece loro, con brusca energia, con
					passione, le braccia e le spalle mobilissime. Parlava, sopra tutto, il viso.</p>
            <p>Era un viso brutto e gaio, ridicolo e geniale, sfavillante di vita: un laberinto
					di rughe sottili che si contraevano, si spianavano intorno a due occhietti
					chiari, ora aperti e gravi, ora stretti, per ilarità o per collera o per dolore,
					in due scintille, sempre vivacissimi. Subiti rossori, soffi di sangue gli
					salivano dal collo, si spandevano, sfumavano per la fronte lasciando il giallore
					di prima intorno al naso, sempre porporino e lucente. Insomma l'anima del
					segretario era tutta lì, sul viso; la si vedeva sentire, dolersi, godere,
					fremere come un lume agitato dal vento dietro una tela chiara. Parlava con voce
					sincera, varia di toni e focosa più di una voce meridionale, comica spesso
					nell'accento, nei salti dal basso all'acuto, ma efficacissima. E parlò molto
					quella sera a cena, assaggiando appena i cibi, vuotando spesso il bicchiere.
					Incominciò con un profluvio di cerimonie, di amabilità un po' rigide, esagerate,
					che non trovavano eco nel riserbo freddo dell'ospite; entrò quindi in qualche
					discorso generale, parlò dell'Italia da uomo che, avendo veduti molti costumi e
					molte città, possiede larga conoscenza d'uomini e di cose contemporanee, e porta
					in ogni argomento, con tranquilla sicurezza, giudizî insoliti, vedute nuove che
					forse non reggono sempre alla critica pacata, ma sorprendono il volgo. Non
					mostrava però lo scetticismo di chi ha viaggiato molto, nè la manifesta
					propensione al <foreign>nihil admirari</foreign>. Tutt'altro; le cavità sonore
					della sua gola eran piene di vocali esclamative ch'esplodevano ad ogni momento.
					Quel commensale gli doveva esser molto simpatico per mettergli tanta parlantina,
					serbando dal canto suo un contegno asciutto che poteva parere altero. Il
					segretario lo guardava con occhi sempre più dolci, più affettuosi, insisteva
					perchè pigliasse di questo e di quello, cominciava ad arrischiare qualche
					famigliarità, qualche domanda che lo costringesse ad uscire dalle sue
					trincee.</p>
            <p>— E che cosa si dice a Milano — esclamò a un tratto gittandosi addietro sulla
					spalliera della seggiola e piantando ritti sull'orlo della mensa forchetta e
					coltello stretti ne' pugni,— cosa si dice a Milano di Ottone il Grande?</p>
            <p>Vista la stupefazione dell'ospite a tale inattesa domanda, diede in una grottesca
					risata.— Io voglio parlare di questo Bismarck— soggiunse poi pronunciando la
					parola Bismarck a gola piena, con un fremito di voluttà da' capelli a' piedi,
					come se, nella tortura del parlare italiano, quelle due sillabe gli portassero
					un refrigerio, un soffio d'aria natía.</p>
            <p>Il nobile conte era ancor lontano in quella notte estiva del 1864 dal successo e
					dalla gloria: ma il suo compatriota ne parlò, senz'attendere risposta, per dieci
					minuti, con foga, con ammirazione mista di odio e di terrore.</p>
            <p>— In Europa lo credono un pazzo — conchiuse. — Ma per Dio...! <foreign>Wir haben
						sechs und dreissig Herren</foreign> signor. Un altro pezzo di questa trota?
					Noi abbiamo trenta e sei padroni; vedrete fra dieci anni. Avete mai bevuto
					Johannisberg? È una vergogna per quest'uomo che il primo vino del mondo si fa in
					Germania e non è suddito del suo re. Non è uomo da soffrire lungamente simili
					cose!</p>
            <p>— Oh— esclamò il loquace segretario cacciandosi le mani nei capelli, tirandoseli
					su fra le dita con uno slancio di desiderio. — Oh, questo Johannisberg, oh! — E
					stringeva ridendo gli occhietti brillanti come se assaporasse il nettare
					sospirato. — In una stanza voi sentite se si è sturata una bottiglia di
					Johannisberg. Un altro bicchiere, signor; io prego. È solamente Sassella e non
					ha più odore che se fosse acqua, ma per vino italiano può passare. Scusate molto
					mia franchezza, signor; in Italia il vino non si sa fare nè bere.</p>
            <p>— Neppure bere?</p>
            <p>— No, oh, no, neppure bere.</p>
            <p>
               <foreign>Wenig nur verdirbt den Magen</foreign>
            </p>
            <p>
               <foreign>Und zu viel erhitzt das Haupt.</foreign>
            </p>
            <p>Voi conoscete la mia lingua? No? Bene, è Goëthe che dice questo: «Poco guasta lo
					stomaco e troppo infiamma la testa». Gl'Italiani o s'ubbriacano o bevono acqua.
					Dico per esagerazione, signor, per esagerazione. Bere una bottiglia al giorno è
					come bere acqua. I più savi lo bevono per igiene del ventricolo; capite? Nessuno
					per igiene del cuore, <foreign>ad exhilarandum cor</foreign>! Ridete? Siamo così
					tutti un poco latinisti in Germania, anche questi pitocchi e questi cani
					principi! Ebbene, tutti dovrebbero bere fino alla letizia, nessuno fino alla
					pazzia. Il vino è una gioventù perpetua. Finchè io vivo voglio avere vent'anni
					per tre o quattro ore al giorno; ma io non ne avrò mai dieci: questa è la
					differenza.</p>
            <p>Intanto il limpido Sassella scendeva dalle bottiglie, gli anni del segretario si
					staccavano, spiccavano il volo, a quattro a quattro, dalle sue vecchie spalle.
					Queste si rialzavano baldanzose dalla virilità declinante alla perfetta, che poi
					cedeva alla giovinezza matura. Scendeva il limpido Sassella; ed ecco arrivare
					l'età felice degl'impeti subitanei d'affetto, del facile intenerirsi, delle
					pronte e cieche amicizie. Il segretario stese le braccia, porse la barba sveva
					verso il compagno suo temperante e taciturno, gli afferrò una mano con ambe le
					proprie, gliela strinse forte.</p>
            <p>— Perbacco, signor, non avremo diviso il pane e il vino senza sapere i nostri
					nomi, eh? Il signor conte mi ha ben detto il vostro, ma l'ho dimenticato.</p>
            <p>— Corrado Silla — rispose il giovane.</p>
            <p>— Silla, ah, Silla, bene. Io spero che non scriverete mai sulle Vostre liste di
					proscrizione Andreas Gotthold Steinegge di Nassau, bandito dal suo collegio per
					aver troppo amato il vino, dalla sua famiglia per aver troppo amato le donne,
					dal suo paese per avere troppo amato la libertà. Sapete, caro signor Silla,
					l'ultima è stata la pazzia. Oh, adesso sarei <foreign>Kammerrath</foreign> a
					Nassau, come il fu Steinegge mio padre, o colonnello come quella canaglia di mio
					fratello. Ma la libertà, <foreign>die Freiheit</foreign>, capite? È una parola
					pneumatica.</p>
            <p>Detto questo, il signor segretario abbracciò rapidamente con ambo le mani la
					seggiola, se la portò dietro con impeto; poscia, incrociando le braccia, stette
					a guardar Silla, che non capiva.</p>
            <p>— Come, una parola pneumatica?</p>
            <p>— Oh, già! già! Voi non capite? Infatti è un poco difficile. Ci sono, carissimo
					amico signor Silla, le parole algebriche, le parole meccaniche e le parole
					pneumatiche. Io vado a spiegarvi questo che mi ha insegnato un amico mio di
					Wiesbaden, fucilato dai maledetti prussiani nel 1848. Le parole algebriche
					discendono dal cervello e sono segni di equazione tra il soggetto e l'oggetto.
					Le parole meccaniche sono formate dalla lingua come articolazioni necessarie del
					linguaggio. Ma le parole pneumatiche vengono belle e fatte dai polmoni, suonano
					come strumenti musicali, nessuno sa cosa vogliano dire e ubbriacano gli uomini.
					Se invece di <foreign>Freiheit</foreign>, invece di libertà si dicesse una
					parola di dieci sillabe, quanti eroi e quanti matti di meno! Sentite, carissimo
					giovane, io sono vecchio, io sono solo, io non ho denaro, io potrò morire sulla
					strada come un cane, ma se stanotte mi dicessero: Steinegge, <foreign>alter
						Kerl</foreign>, vuoi servire domani la reazione, essere
						<foreign>Kammerrath</foreign> a Nassau, sedere al tuo focolare, vedere tua
					figlia che non vedi da dodici anni, io, vecchio pazzo, direi: No, per Dio! Viva
					la libertà!</p>
            <p>Diede un gran pugno sulla tavola, ansando, soffiando rumorosamente con le nari, a
					bocca chiusa.</p>
            <p>— Bravo! — esclamò Silla, commosso suo malgrado.</p>
            <p>— Vorrei essere un vecchio pazzo come Lei.</p>
            <p>— Oh, no, no, non desiderate questo! Non dite questo così a cena! Bisogna sapere
					quanto costa di gridare — viva la libertà — e quanto vale, oh! Non parliamo!</p>
            <p>Seguì un momento di silenzio.</p>
            <p>— Lei è del Nassau? — disse Silla.</p>
            <p>— Sì, ma lasciamo; questa è un'idea triste. Io non voglio idee tristi, io sono
					molto ilare adesso, molto felice, perchè voi mi piacete immensamente, sì, sì,
					sì, sì!</p>
            <p>Batteva e ribatteva il mento al petto, come se avesse una molla nella nuca;
					scintille di riso gli schizzavano dagli occhi.</p>
            <p>— Voi non partirete già domani? — diss'egli.</p>
            <p>— Ma! Lo vorrei certo.</p>
            <p>— Oh, il signor conte non vi lascerà.</p>
            <p>— Perchè?</p>
            <p>— Perchè io credo che vi vuole molto bene.</p>
            <p>— Se non mi conosce neppure!</p>
            <p>— Uuuh, ffff — sibilò Steinegge chiudendo del tutto gli occhi e chinandosi fino a
					metter la barba nel piatto, con le braccia allungate sotto la tavola. Pareva un
					testone di gnomo.</p>
            <p>— Mi conosce? — disse Silla.</p>
            <p>— Io credo che mi ha parlato di Voi, per un'ora oggi.</p>
            <p>— E che cosa Le ha detto?</p>
            <p>— Ah!— esclamò il segretario rizzandosi e alzando le mani al soffitto — non sono
					a questo punto, signor, non sono a questo punto. Vi è ancora posto per molto
					Sassella fra la vostra domanda e la mia risposta.</p>
            <p>Diede di piglio alle due bottiglie, fece atto di pesarle, le scrollò e le depose.
					Erano vuote.</p>
            <p>— Non vi è più amicizia — diss'egli sospirando — nè sincerità, nè cuore. È forse
					meglio di andare a letto, signor.</p>
            <p>Benchè sul pianerottolo della scala, fra il primo e il secondo piano, un orologio
					da muro suonasse il tocco e mezzo, quando Silla si trovò nella stanza che gli
					era stata assegnata, egli non aveva punto sonno. Ritto in piedi e immobile,
					fissava la fiammella della candela, come se quella chiara luce avesse potuto
					dissipare le ombre del suo cervello. Si scosse a un tratto, pigliò il lume e
					intraprese un viaggio che riuscì forse meno istruttivo, ma più commovente di
					quell'altro famoso del conte De Maistre. La stanza era grande, alta e quadrata.
					Un pesante letto di legno scolpito: di fronte al letto, fra due larghe finestre,
					un cassettone coperto di marmo bianco: sopra il cassettone, una cornice dorata
					intorno a certa figura curiosa, mezza in luce, mezza in ombra, che si moveva con
					una candela in mano: una scrivania: alcune grandi seggiole a bracciuoli: ecco
					quanto uscì dall'ombra sotto il lume indagatore che andava lungo le pareti, ora
					salendo, ora scendendo, ora a curve, ora a zig-zag come un fuoco fatuo, non
					senza molte incertezze. A capo del letto pendeva un'ammirabile testa d'angelo
					pregante, dipinta alla maniera del Guercino. Quasi supina, si sporgeva per
					iscorcio. Nella bocca socchiusa, nelle nari dilatate, negli sguardi, direi
					quasi, veementi passava lo slancio della intensa preghiera. Si sarebbe detto che
					quei guanciali fossero usi sorreggere la testa di grandi peccatori, e che nelle
					ore del sonno, quando giacciono interrotte le immagini e le opere della colpa,
					uno spirito pietoso alzasse le grida a Dio per costoro. La fiammella della
					candela di Silla pareva affascinata da quel quadro. Se ne ritraeva talvolta con
					impeto, ma per fermarsi tosto e tornargli appresso e percorrerlo di su, di giù,
					per ogni verso, guardarlo da destra, guardarlo da sinistra. Poi se ne staccò
					lentamente e rifece la via di prima, quasi ne fosse rimasta in aria la traccia,
					seguendo le stesse giravolte, prendendo le stesse salite e le stesse discese.
					Stavolta qualche cosa era mutato lungo la via. Quando il lume giunse di fronte a
					quella tal cornice sopra il cassettone, vi apparve tuttavia dentro la figura
					mezza in luce, mezza in ombra; ma non esprimeva curiosità bensì commozione e
					stupore. Difatti, se quello specchio avesse potuto serbare le immagini
					ripercosse durante la sua vita sterile e vana, vi sarebbero apparse, fra le
					altre, una testa malinconica di donna, una testolina gaia di fanciullo, molto
					simili tra loro nei lineamenti e negli occhi. Come talvolta in un'acqua cheta le
					montagne si contemplano ridenti al mattino, indi la nebbia le invade e le oscura
					sì che lo specchio pare voltato col piombo all'insù: finalmente quel velo si
					solleva alquanto e ricompaiono nell'acqua le facce brune dei monti, così
					ricompariva nel vetro fedele, dopo molti anni, la immagine del fanciullo, fatta
					pensoso viso virile.</p>
            <p>Silla si voltò, si avvicinò tremando al letto, lo guardò lungamente; deposta la
					candela a terra, giunse le mani, si piegò a baciare il legno freddo e lucente.
					Poscia, rialzatosi, uscì in due salti sulla scala, senza prendere il lume. Un
					cieco istinto lo spingeva a cercare il conte all'istante, a parlargli. Ma tutto
					era buio e silenzio, non si udiva che il tic-tac dell'orologio. Il signor
					Steinegge era già sicuramente a letto; e poi, avrebb'egli saputo rispondere?
					Silla tornò pian piano in camera. Sul chiarore della candela, posata a terra di
					là dal letto, questo si disegnava come un gran dado nero. Se qualcuno vi fosse
					stato a giacere, non lo si sarebbe visto; e la fantasia di Silla poteva ben
					comporvi tal persona che vi aveva riposato un tempo, raffigurarvela malata,
					schiva del lume triste, sopita, forse, ma viva. S'avvicinò al letto in punta di
					piedi, vi si buttò su a braccia distese.</p>
            <p>Ella dormiva altrove, in una camera più angusta, sopra un letto più freddo, la
					madre sua pura e forte; ma a lui pareva sentirvela ancora; si sentiva tornare
					nel cuore la fanciullezza, tante minute memorie del letto e della stanza,
					l'odore di una cassettina di sandalo cara a sua madre, tante parole indifferenti
					di lei, della gente di casa, tanti diversi aspetti di quel viso scomparso.
					Quando si rialzò e, tolta la candela, si guardò attorno, gli parve impossibile
					non avere riconosciuto a prima giunta il quadro, le sedie, lo specchio, che lo
					guardavano tutti, ne lo rimproveravano.</p>
            <p>Ma come mai, pensava Silla, come mai quegli arredi dell'antica stanza di sua
					madre si trovavano essi lì, in una casa sconosciuta, presso un uomo di cui egli
					non aveva mai veduto il viso, nè tampoco udito proferire il nome da chicchessia?
					Veramente erano stati venduti parecchi anni prima della morte di sua madre, e il
					conte d'Ormengo poteva bene averli acquistati per caso? Ah no, non era
					possibile.</p>
            <p>Sedette alla scrivania, trasse dal portafogli una lettera di gran formato, la
					lesse, la rilesse con attenzione febbrile.</p>
            <p>Diceva così:</p>
         </div>
         <div type="letter">
            <p>R. . . . . . 10 agosto 1871</p>
            <p>«Signore,</p>
            <p>«Noi non ci siamo mai visti e Lei, molto probabilmente, non ha mai inteso il mio
					nome, benchè appartenga a una vecchia razza italiana che lo ha sempre portato,
					in casa e fuori, a piedi e a cavallo, molto come si deve. È tuttavia necessario,
					per Lei e per me, che noi ci parliamo. Siccome io ho cinquantanove anni, Lei
					verrà da me.</p>
            <p>«Troverà un calesse posdomani sera alla stazione di . . . . sulla linea
					Milano-Camerlata; e troverà alla mia casa la ospitalità poco cerimoniosa che io
					pratico con gli amici più saldi; i quali hanno poi la compiacenza di rispettare
					le mie abitudini. Mi permetto di dirle che vi è tra queste l'abitudine di aprire
					la finestra se un camino fuma in casa mia, e di aprire, se vi fuma un uomo, la
					porta.</p>
            <p>«Io l'aspetto, caro signore, nel mio romitaggio.</p>
            <p>«Cesare d'Ormengo.»</p>
         </div>
         <div>
            <p>Null'altro. La sapea pure a memoria quella lettera, ma avrebbe voluto cavarne
					fuori qualche parola sdrucciolata forse dietro le altre, scoprirvi, battendo e
					origliando a' vocaboli, delle cavità coperte, de' doppi fondi. Nulla; ossia il
					doppio fondo v'era e si sentiva; ma tanto fondo da non potervi arrivare nè mano,
					nè occhi.</p>
            <p>Era un amico o un nemico, questo signore che gli gettava silenziosamente in viso
					la memoria di sua madre e del tempo felice?</p>
            <p>Nemico no. Scriveva con la franchezza rude d'un gentiluomo antico; i suoi grandi
					caratteri inclinati nell'impeto della corsa, spiravano sincerità. La sua
					ospitalità era poco cerimoniosa davvero; non lasciarsi vedere! Anche per questo
					bisognava credere alle parole cordiali che ne accompagnavano l'offerta;
					originale, dunque, ma benevolo.</p>
            <p>E quali ragioni poteva egli aver avuto di raccogliere quegli oggetti in casa sua,
					tanti anni addietro, e di chiamar lui, adesso, a colloquio? Mai, mai Silla non
					aveva udito quel nome nè da sua madre, nè da suo padre, nè da altri. Lasciò
					cadere la lettera e si coperse il viso con le mani. Un barlume sorgeva nella sua
					mente. Forse un barlume del vero, sì. Quegli arredi erano stati venduti
					all'indomani di un rovescio economico; certa gente di rapina, Silla lo ricordava
					confusamente, era calata in casa sua nell'interesse proprio o di potenti
					creditori, che si tenevano all'ombra per essere amici di famiglia o per altre
					men disoneste ragioni; oltre allo sperpero de' beni stabili, quadri e
					suppellettili di gran valore erano state portate via a vilissimo prezzo, rubate
					quasi in un piglia piglia indecente. Il conte d'Ormengo poteva essere stato uno
					dei creditori, avere troppo approfittato in quei momenti dell'opera di qualche
					rapace agente, desiderare adesso di aggiustare i conti con la propria coscienza.
					Qualcuno forse gli aveva detto ch'egli, Silla, era rimasto senza impiego, e
					versava in angustie. Perciò s'era fatto avanti, parlava di necessità per l'uno e
					per l'altro, inalberava sulle prime righe della sua lettera la bandiera
					dell'onoratezza; e l'avergli assegnata quella camera era un modo d'entrare in
					discorso prima di vedersi.</p>
            <p>Il rumore sordo di un passo sopra la sua testa lo scosse. Stette alquanto in
					ascolto e gli parve di udir aprire una finestra. La sua camera ne aveva due:
					pensò un momento e ne aperse risolutamente una.</p>
            <p>Rimase stupefatto, con le mani alle imposte. Il cielo era lucido come il
					cristallo. La luna falcata sorgeva a sinistra sopra alte montagne, illuminava
					debolmente a' lati della finestra una grande muraglia grigia, severi profili di
					altre finestre; la grande muraglia cadeva a piombo in uno specchio terso d'acqua
					distesa e chiara a ponente verso umili colline, oscura dall'altra parte. Si
					udivano alle spalle stormire foglie non viste; soffi leggeri correvano, si
					spandevano, svanivano sull'acqua.</p>
            <p>— Piace? — disse una voce che partiva dall'alto, un po' alla destra di Silla. —
					Un piccolo <foreign>Föhn</foreign>, un piccolo <foreign>Föhn</foreign>. — Era la
					voce di Steinegge che appollaiato lassù a una finestra, fumava come un
					piroscafo. Il conte dormiva molto lontano e molto sodo, se il suo segretario si
					attentava di parlar così a voce alta, malgrado il silenzio notturno e la eco
					sonora del lago sottoposto. Egli si affrettò di raccontare a Silla ch'era stato
					in galera a Costantinopoli per cause politiche e che le maledette sentinelle
					turche gli rompevano il sonno ogni due ore col loro fastidioso grido:
					Allah-al-Allah! Da quel tempo gli era rimasta l'abitudine di svegliarsi ogni due
					ore tutte le notti. Veniva alla finestra in camicia e fumava: guai se lo sapesse
					il conte! Egli era avvezzo a fumare sino a diciotto virginia il giorno, quando
					serviva, come capitano, negli usseri austriaci, prima del 1848. Aveva passato
					poi qualche giorno senza mangiare, senza tabacco mai. Il regime del conte lo
					faceva soffrire, gli metteva i nervi sossopra.</p>
            <p>— La prego — gli disse Silla interrompendone le chiacchiere — sa Lei perchè il
					signor conte mi abbia fatto venire?</p>
            <p>— Voglio tornare in galera turca se so una parola sola, signor. So che il signor
					conte Vi conosce; non altro.</p>
            <p>Silla tacque.</p>
            <p>— Aaah! — Aaah! — Aaah — soffiava Steinegge esalando fumo e beatitudine.</p>
            <p>— Che lago è questo? — disse il primo.</p>
            <p>— Non sapete? Non siete mai stato? Molti, moltissimi italiani non sanno, io
					credo, che vi è questo piccolo lago. È curioso che lo debba io insegnare a
					voi.</p>
            <p>— Dunque?</p>
            <p>— Oh, il diavolo!</p>
            <p>Un colpo di vento sul viso strappò quella esclamazione a Steinegge che fu appena
					in tempo di gettare il sigaro e di chiudere la finestra. Il sigaro passò come
					una stella cadente sugli occhi di Silla, i vetri suonarono in alto, le foglie
					stormirono dietro la casa. Steinegge, tremando d'aver lasciato entrare una
					boccata di fumo, fiutando l'aria infida, tornò a letto, a sognar che usciva
					dalla galera turca e che il padischah sorridente gli offriva la sua pipa
					imperiale colma di buon tabacco di Smirne.</p>
            <p>Silla rimase lungo tempo alla finestra. La notte pura, il vento, l'odor delle
					montagne lo ristoravano, gli versavano silenzio nei pensieri, pace in fondo al
					cuore. Non si avvedeva, quasi, del passar del tempo, seguiva con attenzione
					inconscia i ghiribizzi del vento sul lago, le voci, il sussurro del fogliame, il
					viaggio della luna limpida. Udì una campana solenne suonar le ore da lontano. Le
					due o le tre? Non sapeva bene, si alzò sospirando e chiuse la finestra.
					Bisognava coricarsi, riposare un poco per avere la mente lucida all'indomani
					quando si troverebbe con il conte. Ma il sonno non veniva. Riaccese il lume,
					camminò un pezzo su e giù per la stanza; non giovava. Cercò risolutamente
					ricordi e pensieri lontani dalle incertezze presenti, e parve finalmente aver
					trovato qualche cosa, perchè sedette alla scrivania, e dopo riflettuto a lungo,
					scrisse, interrompendosi cento volte, la seguente lettera:</p>
            <div type="letter">
               <p>«A Cecilia</p>
               <p>«Fu il mio libro Un sogno, che mi ottenne, signora, l'onore gradito della Sua
						prima lettera. Mentre Le rispondevo facevo appunto un sogno, un altro sogno
						assai migliore, assai più alto del libro. Le dirò quale? No. La farei
						sorridere; ora lo pseudonimo che sta in fronte a quel libro e a piè di
						questo scritto copre uno spirito non vano ma orgoglioso. Ebbi la Sua seconda
						lettera, e, come molte illusioni che hanno già tentato e deriso la mia
						giovinezza, anche quel sogno si è perduto davanti a me; io vedo vuota,
						squallida, senza fine la via faticosa. Noi non ci possiamo intendere e ci
						diciamo addio; Ella nascosta nel Suo domino elegante, Cecilia, io chiuso nel
						mio Lorenzo ch'Ella dice volgare e mi è caro per essere stato portato
						qualche giorno, cinquant'anni addietro, da un grande poeta che io amo. Per
						parte mia, nessuna curiosità mi pungerà mai, signora, a ricercare il Suo
						nome vero; Le sarò grato s'Ella non farà indagini per conoscere il mio.</p>
               <p>«Quando ella mi scrisse chiedendomi la mia opinione sulla libertà umana e
						sulla molteplicità delle vite terrestri di un'anima, pensai che solo una
						dama di gran cuore, poichè si diceva dama, potesse commuoversi di problemi
						tanto superiori alle cure consuete del volgo signorile. Mi parve intendere
						che la Sua non fosse vaghezza di mente oziosa che tra un piacere e l'altro,
						forse tra un amore e l'altro, entra per capriccio a veder cosa fa chi pensa,
						studia e lavora; e, per capriccio, vuole assaggiare il liquore amaro e forte
						della filosofia o della scienza. Dubitai persino che qualche avvenimento
						della Sua vita, taciuto da Lei, Le avesse posto in cuore il sospetto,
						l'ombra di quegli arcani intorno ai quali mi domandava un giudizio. E
						risposi con folle ardore, lo confesso, con una ingenuità di espressione che
						dev'essere di pessimo gusto nel Suo mondo falso, perdoni la licenza d'una
						maschera che non vuole offender Lei, nel Suo mondo falso, dove le donne
						dissimulano le rughe e gli uomini la giovinezza. È vero, ho fatto da zotico
						borghese che stende amichevolmente la mano a una nobile signora cui non fu
						presentato. Ella ritira la Sua, mi punge con piccoli spilli brillanti che
						non fanno sangue ma dolore, mi sprizza in viso il Suo spirito, lo spirito di
						cui vive la intelligenza della gente raffinata sino alla massima
						sottigliezza e leggerezza, come certe creature gracili vivono di dolci. Io
						apprezzo e non stimo lo spirito, signora; peggio s'è spirito alla francese
						come il Suo, scettico e falso. Eccolo là davanti a me nello specchio
						d'un'acqua che ondulando sotto la luna ne volge il dolce lume in vano riso e
						in fugaci scintille. I Suoi sarcasmi non mi feriscono; sarò cinico; dirò che
						ho visto delle donne prese, forse malgrado loro, d'amore, difendersi così,
						come poveri uccellini prigionieri, a beccate innocue; ma davvero non era una
						flirtation da ballo in maschera che mi poteva tentare; era la corrispondenza
						intima, seria con un'anima appassionata per quelle stesse alte cose che
						affascinano il mio pensiero. Avevo deciso di non risponderle più;
						attribuisca questa lettera ad una notte insonne, in cui mi giova riposare il
						cuore stretto da certe penose incertezze. Non ricordo se ci siamo incontrati
						mai in una vita anteriore; non so quale aristocratica stella di madreperla
						sarà degna di accogliere Lei quando avrà fuggito questo nostro borghese
						pianeta ammobigliato, questo sucido astro di mala fama dove non c'è, per una
						dea, da posare il piede; ma...»</p>
               <p>Forse venne meno in quel punto il lume della candela, o una nube di sonno si
						levò finalmente nel cervello dello scrittore. Comunque fosse, al mattino
						Silla dormiva e a mezzo foglio si protendeva tuttavia nel vuoto come una
						lama dentata in atto di ferire, l'ambigua parola: ma...</p>
            </div>
         </div>
         <div n="2" type="chapter" xml:id="IT0240010002">
            <head>CAPITOLO II.</head>
            <head>Il Palazzo.</head>
            <p>— Di qua, signore, — disse il servo che precedeva Silla: — il signor conte è in
					biblioteca.</p>
            <p>— È questa la porta della biblioteca?</p>
            <p>— Sì, signore.</p>
            <p>Silla si fermò a leggere le seguenti parole, libera citazione del profeta Osea,
					incise in una lastra di marmo sopra la porta:</p>
            <p>Loquar ad cor eius in solitudine.</p>
            <p>Parole poetiche e affettuose che prendevano dal marmo una solennità austera,
					parevano più che umane nel loro senso indefinito, nella rigidezza grave delle
					morte forme latine, mettevano venerazione.</p>
            <p>Il servo aperse l'uscio e disse forte: — Il signor Silla.</p>
            <p>Questi entrò frettoloso, trepidante.</p>
            <p>Parecchi eruditi e bibliofili lombardi conoscono la biblioteca del Palazzo; una
					vasta sala, presso che quadrata, illuminata da due ampie finestre nella parete
					di ponente, verso il lago, e da una porta a vetri che mette al giardinetto
					pensile, sopra la darsena. Un grande camino antico di marmo nero, sormontato da
					putti e fregi di stucco, si apre nella parete di fronte alle finestre, e una
					colossale lampada di bronzo pende dal soffitto sopra un tavolo rotondo, zeppo,
					per solito, di giornali e di libri. Il mobile più singolare della sala è un
					grande orologio da muro, bellissimo lavoro del XVIII secolo, ritto fra le due
					finestre. La cassa, scolpita a mezzo rilievo, mostra scene allegoriche delle
					stagioni, che da una Fama volante e suonante scendono ad un'altra Fama
					addormentata, cui cadono le ali e la tromba. Il quadrante è sorretto da vaghe
					danzatrici, le ore; e sopra di esso si vede spiccare il volo una figurina alata
					col motto a' piedi:</p>
            <p>PSICHE</p>
            <p>Ignoro se la nobile famiglia, cui appartiene da pochi mesi il Palazzo, vi abbia
					lasciata intatta la biblioteca; allora grandi scaffali altissimi ne nascondevano
					le parole; i libri vi si erano andati accumulando da più generazioni di signori,
					molti disformi tra loro di opinioni e di gusti, cosicchè ne durava la
					contraddizione in quelle scansie, e certe categorie di libri parevano attonite
					di sopravvivere a chi le aveva raccolte. Non vi era un libro di scienza fisica
					tra moltissime opere forestiere e nostrali di scienze occulte: dietro a libri
					d'ascetica o di teologia si celavano opuscoli soverchiamente profani. La
					biblioteca deve la sua fama a copiose e bellissime edizioni antiche di classici
					greci e latini, non che a un ricchissima collezione di novellieri italiani, di
					scritti matematici e d'arte militare, tutti anteriori al 1800. Il conte Cesare
					scompigliò la raccolta dei classici greci e latini; cacciò i filosofi e i
					teologi verso le nuvole, come diceva lui, si tenne sotto la mano storici e
					moralisti; fece incassare e gittare in un magazzino umido i novellieri e i
					poeti, tranne Dante, Alfieri e le canzoni piemontesi di Angelo Brofferio.
					Vennero a prenderne il posto parecchie opere straniere di soggetto storico,
					politico o anche puramente statistico, per lo più inglesi; nessun libro entrò
					sotto il regime del conte che trattasse di letteratura, nè d'arte, nè di
					filosofia, nè di economia pubblica, quasi nessuno che venisse di Germania,
					perchè egli non sapeva il tedesco.</p>
            <p>Era là, seduto al tavolo; una lunga e magra figura nera. Si alzò all'entrare di
					Silla, gli venne incontro e gli disse con accento, spiccatissimo:</p>
            <p>— Voi siete il signor Corrado Silla?</p>
            <p>— Sì, signore.</p>
            <p>— Vi ringrazio molto.</p>
            <p>Proferite queste parole con voce dolce e grave, il conte strinse forte la mano al
					giovane.</p>
            <p>— Suppongo — riprese poi — che vi siate meravigliato di non avermi veduto
					iersera.</p>
            <p>— Di altre cose piuttosto... — Continuò Silla, ma il conte gli troncò le
					parole.</p>
            <p>— Oh bene, bene, mi fa piacere perchè sono gli asini e i furfanti che non si
					meravigliano mai di niente. Però il mio segretario Vi avrà detto, in italiano o
					in tedesco, che io uso di coricarmi prima delle dieci. Vi pare un'abitudine
					meravigliosa? Lo è veramente, perchè la tengo da venticinque anni. E come Vi ha
					condotto quel briccone di vetturale?</p>
            <p>— Benissimo.</p>
            <p>Il conte fece sedere Silla, sedette egli stesso e soggiunse:</p>
            <p>— Ora vorreste sapere dove vi ha condotto?</p>
            <p>— Naturalmente.</p>
            <p>Silla tacque.</p>
            <p>— Oh, comprendo bene il vostro desiderio, ma mi permetterò di non dirvi niente
					fino a stasera. Intanto voi mi fate il favore d'essere un amico che viene a
					regalarmi il suo ozio annoiato, o un letterato che vuole assaggiare dei miei
					libri o del mio cuoco. Che diavolo, io non parlo di affari con un ospite appena
					entrato in casa mia. Questa sera chiacchiereremo. Credo che non starete poi
					tanto male qui da non poter trattenervi ancora.</p>
            <p>— Tutt'altro — rispose Silla con impeto— ma Lei deve dirmi...</p>
            <p>— D'una sorpresa che avete trovato qui? Sì, può essere che io Vi debba quello; ma
					io mi rivolgo alla Vostra cortesia per pregarvi di non parlarmene prima di
					stasera. Intanto venite: Vi farò vedere il mio Palazzo, come dicono questi
					zoticoni di paesani che potrebbero lasciare alla gloriosa civiltà moderna i nomi
					molto grandi per le cose molto piccole. La mia casa è una conchiglia —
					diss'egli, alzandosi in piedi. — Già, una conchiglia dove son nati molti
					molluschi che hanno avuti umori differenti. Forse il primo aveva, sì, degli
					umori un poco ambiziosi; Voi vedete qui dentro che ha lavorato il guscio alla
					diavola, senza risparmio. Non ce ne fu poi nessuno che avesse umori epicurei,
					per cui la conchiglia è molto incomoda. Quanto a me, ho l'umore misantropo e
					faccio diventar nero il guscio ogni giorno più.</p>
            <p>Silla non osò insistere nella sua domanda; subiva un fascino. Il conte Cesare,
					lungo e smilzo oltre il credibile, con quel suo testone d'irti capelli grigi,
					con quegli occhi severi nel volto ossuto, olivastro e tutto raso, sorprendeva.
					Nel suo vocione di basso profondo si sentivano tesori di dolcezza e di collera.
					Questa voce si muoveva sempre con un'onda appassionata, gettando piene di vita e
					di originalità le frasi più volgari; veniva vibrante su dalle cavità di un gran
					cuore, di un petto di bronzo, all'opposto di certe malfide voci acute che
					scoppiettano, si direbbe, alla punta della lingua.</p>
            <p>Egli vestiva un soprabito nero, lungo sino al ginocchio, con certe manicaccie
					sformate da cui usciva la mano bianca e bellissima. Portava un cravattone nero;
					de' solini si vedevano appena le punte.</p>
            <p>— Prima di tutto — diss'egli additando le librerie — mi permetto di presentarvi
					la società dove passo molte ore tutti i giorni. Vi è della gente come si deve,
					vi sono dei furfantoni e una forte maggioranza di imbecilli che io ho mandato,
					da buon cristiano, quanto più vicino al regno dei cieli ho potuto. Là ci sono
					poeti, romanzieri e letterati. Posso ben dire quello a voi sebbene siete un poco
					uomo di lettere, perchè l'ho detto anche al cavalier d'Azeglio, il quale, con
					tutte le sua manie di scombiccherar tele e di scriver frottole, ha un certo
					fondo di buon senso, e si è messo a ridere. Ci sono anche molti teologi lassù.
					Là, quei domenicani bianchi. Vengono da un Vescovo di Novara, mio prozio, che
					aveva molto tempo da buttar via. Quanto a' miei amici, spero che ne farete la
					conoscenza voi stesso. Sono tutti sotto gli occhi e sotto la mano. E adesso
					andiamo, se vi piace, a fare questo giro.</p>
            <p>Prese il braccio di Silla e uscì con lui.</p>
            <p>Il Palazzo sta sull'entrata di un recondito seno dove il piccolo lago .... corre
					ad appiattarsi fra due coste boscose. Costrutto nello stile del XVII secolo,
					fronteggia il mezzogiorno con l'ala sinistra e con la destra il ponente. Una
					loggia di cinque arcate verso il lago e tre verso il monte, corre obliqua tra le
					due ali, congiungendone i primi piani sopra un enorme macigno nero che si
					protende sull'acqua. Morso dallo scalpello del giardiniere, quel masso ha dovuto
					accogliere qua e là del terriccio dove portulache, verbene e petunie ridono alla
					spensierata. L'ala dritta dov'è la biblioteca, edificata forse per dimora
					d'estate, si specchia gravemente nelle acque della casa. In faccia, a cinquanta
					passi, ha una solitaria costa vestita di nocciuoli e di carpini; a destra un
					vallone erboso dove il lago muore; vigneti e cipressi le salgono dietro il tetto
					a spiar nell'acqua verde, tanto limpida che quando d'estate, sul mezzogiorno, vi
					entra il sole, lo sguardo vi discende lungo tratto per le grandi alghe immobili
					e vede giù nel profondo qualche rara ombra di pesce passar lentamente sui sassi
					giallastri.</p>
            <p>L'ala sinistra guarda il lago aperto, montagne in faccia, montagne a levante; a
					ponente, verso la pianura, uno sfondo di colline, di prati rigati di pioppe cui
					si curva un arco di cielo. Tra levante e mezzogiorno il lago gira dietro un
					promontorio, un alto scoglio rossastro, a nascondervi la sua fine oscura;
					piccolo lago di misura e di fama, ambizioso però e orgoglioso della sua corona
					di monti, appassionato, mutabile; ora violetto, ora verde, ora plumbeo;
					talvolta, verso la pianura anche azzurro. Là è il suo riso, là si colora delle
					nuvole infocate al tramonto e brilla d'una sola fiamma quando il vento meridiano
					lo corruga sotto l'alto sole d'estate. Da tutte l'altre parti si spiegano i
					manti delle montagne boscose sino alla cima, macchiate da cenerognole
					scoscenditure di scogli, da ombre di valloni, da praticelli di smeraldo. A
					levante il lago mette capo a una valle; i monti vi ascendono a scaglioni verso
					l'Alpe dei Fiori, lontane rocce dentate che tagliano il cielo. Dentro quella
					valle, a breve distanza del lago, si vede la chiesa di un paesello; e anche dal
					lato opposto, sul ciglio della costa che scende a morir nelle praterie,
					biancheggia un campanile fra i noci.</p>
            <p>Alle spalle del Palazzo il piccone e il badile hanno vigorosamente assalita la
					montagna e conquistatone il cortile semicircolare, dove mormora un getto
					cristallino che ricade ondulando tra gli eleganti <foreign>gynereum</foreign> e
					le ampie foglie degli <foreign>arum</foreign>, quasi fiore animato di quella
					vegetazione tropicale. Altri due grandi mazzi ovali di fiori e di foglie si
					spandono ai lati di questo, fuor dalla ghiaia candida e fine. Per le muraglie di
					sostegno addossate al monte serpeggiano e s'incrocicchiano le mille braccia
					delle passiflore, delle glicine, de' gelsomini, fragili creature amorose che
					cercano dappertutto un sostegno e lo vestono, grate, di fiori. Due fasci di
					passiflore si abbrancano pure agli angoli interni dei due fabbricati e salgono a
					gittar le frondi scarmigliate sin dentro la loggia.</p>
            <p>A mezzo della muraglia di sostegno, propriamente in faccia alla loggia, sale il
					monte tra il versante di mezzogiorno e quello di ponente un'ampia scalinata a
					ripiani, fiancheggiata di cipressi colossali e di statue. A destra e a sinistra
					si stendono reggimenti di viti, allineate in ordine di parata. Alcuni dei
					cipressi han perduto la cima e mostrano la fenditura nera d'un fulmine; i più
					sono intatti e potenti nella loro augusta vecchiaia. Paion ciclopi enormi che
					scendano solennemente dal monte a lavarsi; e mettono intorno a sè il silenzio
					dello stupore.</p>
            <p>Delle statue, appena otto o dieci durano su piedestalli, mascherati da fitti
					domino d'edera. Ne stendono fuori le braccia ignude e accennano, simili a
					minacciose sibille o piuttosto ninfe già sopraffatte e irrigidite da una strana
					metamorfosi. Il figlio del giardiniere seguiva quest'ultima interpretazione e
					usava porre loro in mano dei fasci di erbe e di fiori. A sommo della scalinata
					sta un'ampia vasca appoggiata ad una elegante parete greggia a mosaico bianco,
					rosso e nero, ripartito in cinque arcate intorno ad altrettante nicchie,
					ciascuna con la sua urna di marmo; in quella di mezzo una Naiade ignuda e
					ridente si curva sull'urna, la inclina col piede; e n'esce a fiotti l'acqua che
					dalla vasca è condotta per un tubo nascosto a zampillare nel cortile, tra i
					fiori. Sul piedestallo della statua sono incise le famose parole di
					Eraclito:</p>
            <p>panta réi.</p>
            <p>Dalla biblioteca, posta all'estremità di ponente della villa, si esce ad un
					giardinetto pensile coperto quasi tutto dall'ombra d'una superba magnolia. Una
					scaletta scoperta ne discende al cortile presso alla porticina della darsena e
					al cancello d'uscita. Si va di là, per un'umile stradicciuola, a R...</p>
            <p>All'altro capo della villa una massiccia balaustrata corre sul dorso agli scogli
					sporgenti dall'acqua. Dentro dalla balaustrata è un gran viale; dentro dal viale
					una lista di aiuole fiorite, quindi un'alta e spaziosa serra d'agrumi che nella
					buona stagione manda i suoi avamposti, certi enormi vasi di limone, a
					specchiarsi dai pilastrini della balaustrata nel lago chiaro. In fondo al viale
					il muro di cinta è dissimulato da una selvetta di abeti che lo accompagna su pel
					monte, come un nastro nero, avvolgente la casetta del giardiniere presso il
					cancello, che mette, per un ripido viottolo conosciuto da noi, alla strada
					provinciale.</p>
            <p>Con i suoi cipressi, con le vigne, con la collana d'abeti, con il lago a' piedi,
					la villa sarebbe assai graziosa a guardare in fotografia a traverso le lenti
					d'uno stereoscopio, se la scienza sapesse riprodurvi i verdi cupi e i brillanti,
					le acque diafane e il mobile riverbero del sole sulle vecchie mura. Si
					potrebbero immaginare davanti alle sue finestre ampie distese di lago, felici
					paesi, altre ville, altri giardini ridenti fra l'acqua e il cielo. Anche veduto
					con la sua scena solitaria e severa, il Palazzo non è triste. Fuori del recinto
					le sponde che guardano mezzogiorno verdeggiano di ulivi frequenti, parlano di
					dolci invernate: e per la gran porta aperta laggiù verso la pianura dove il sole
					tramonta entrano le immagini e quasi il suono della intensa vita delle opere
					umane; per là escono gli occhi e l'anima quando non ha bisogno di veder lontano,
					d'immaginare liberamente. Il Palazzo domina quel deserto con la sua grandiosità
					signorile: chi vi abita può credersi padrone di quanto vede, credersi un re
					superbo a cui nessuno osa accostarsi, i monti difendono il trono e le onde
					lambiscono i piedi.</p>
            <p>— Dicono che non è male la vista qui — disse il conte entrando in loggia con
					Silla. — Pare anche a me sufficientemente passabile. Leggete là. — Gli additò
					una lapide sopra l'arco posteriore di mezzo.</p>
            <p>Silla lesse:</p>
            <p>EMANUEL DE ORMENGO</p>
            <p>TRIBUNATU MILITARI APUD SABAUDOS FUNCTUS</p>
            <p>MATERNO IN AGRO</p>
            <p>DOMUM</p>
            <p>MAGNO AQUARUM ATQUE MONTIUM SlLENTIO CIRCUMFUSAM</p>
            <p>AEDIFICAVIT</p>
            <p>UT SE FESSUM BELLO</p>
            <p>POTENTIUM INGRATITUDINE LABORANTEM</p>
            <p>HUC</p>
            <p>VESPERASCENTE VITA RECIPERET</p>
            <p>ATQUE NEPOTES</p>
            <p>IN PARI FORTUNA</p>
            <p>PARI OBLIVIONE</p>
            <p>FRUERENTUR</p>
         </div>
         <div type="liminal">
            <p>MDCCVII.</p>
            <p>— Eh! — esclamò il conte, ritto, dietro Silla, sulle gambe aperte e con le mani
					congiunte sul dorso. — Questo mio buon bisavo ha assaggiati e sputati i re, come
					vedete. È per questo che io non ne ho mai voluto rigustare, e credo non servirei
					un re, se non quando dovessi scegliere tra lui e il canagliume democratico. Un
					uomo di ferro quello lì. Non c'è che principi e democrazie per rompere e buttar
					via uno strumento simile. Uuh! Voi non credete quello?</p>
            <p>— Io sono devoto al re — rispose commosso il giovane — e mi sono battuto con lui
					per l'Italia.</p>
            <p>— Ah, per l'Italia! Molto bene. Ma Voi mi dite il caso di un giorno e io parlo di
					istituzioni che si giudicano sulla testimonianza dei secoli. Anch'io tengo un
					segretario democratico e gli voglio molto bene perchè è il più buono e onesto
					bestione della terra. Del resto se avete un ideale non lo voglio guastare,
					qualunque esso sia, perchè senza ideale il cuore cade nel ventre.</p>
            <p>— E il Suo ideale? — disse Silla.</p>
            <p>— Il mio? Guardate un poco.</p>
            <p>Il conte si affacciò al parapetto verso il lago.</p>
            <p>— Voi vedete dove ho scelta la mia dimora, tra le manifestazioni più alte della
					natura, in mezzo ad una magnifica aristocrazia che non è punto ricca, ma è
					potente, vede molto lontano, difende le pianure, raccoglie forza per la vita
					industriale del paese, genera aria pura e vivificante, e non prende niente per
					tutti questi benefizi, altro che la sua preminenza e la sua maestà. Io non so se
					voi capite ora qual è il mio ideale politico e perchè vivo fuor del mondo;
						<foreign>res publica mea non est de hoc mundo.</foreign> Andiamo.</p>
            <p>Il conte era un cicerone diligentissimo, faceva osservare a Silla ogni menomo
					oggetto, che potesse parer notevole, spiegava i concetti dell'antenato di ferro,
					fondatore del Palazzo, come se avesse abitato nel suo cervello. Quel vecchio
					soldato aveva fatto le cose da gran signore. Casa d'inverno, casa d'estate; tre
					piani per ciascuna: cucine, cantine, magazzini ed altre stanze di servizio
					affondate a mezz'altezza nel suolo; scalone architettonico nell'ala di levante;
					grandi sale di parata ai primi piani. Queste erano state dipinte con fantasia
					sgangherata da un ignoto pittore che vi aveva tirato giù delle architetture
					romanzesche, tutte logge, terrazze e obelischi, roba dell'altro mondo; e delle
					farraginose scene militari, certe zuffe di cavalleria assai lontane dai precetti
					di Leonardo, scorrettissime nel disegno, ma non prive di vita.</p>
            <p>— Sento — disse il conte facendole vedere a Silla — sento dai miei buoni amici
					che questo pittore è stato un goffo; anzi qualcuno si degna di dire un bue. Io
					non me ne intendo niente, ma mi fa molto piacere di udire quello, perchè non amo
					gli artisti.</p>
            <p>Verissimo; non li amava, nè li intendeva. Possedeva molti quadri, alcuni dei
					quali, eccellenti, raccolti in gran parte da sua madre, nata marchesa B... di
					Firenze, che amava la pittura con passione. Il conte non ne capiva un iota e
					faceva sbigottire i suoi amici, snocciolando pacatamente le maggiori empietà.
					Avrebbe voltato di buon grado con la faccia al muro un ritratto di Raffaello e
					fatto fodere di un Tiziano; non ne gustava la vista più che della tela greggia e
					non avrebbe nascosto, per tutto l'oro del mondo, il suo pensiero. Gli erano meno
					odiosi i pittori arcaici, perchè li trovava meno artisti, più cittadini. Non
					sapeva poi ragionare questo suo giudizio. Aveva invece in uggia particolare la
					pittura di paesaggio che stimava indizio di decadenza civile, arte ispirata
					dallo scetticismo, dal disprezzo dei doveri sociali e da una specie di
					materialismo sentimentale. Non era uomo da disperdere i quadri prediletti da sua
					madre, ma li teneva prigionieri in un lungo corridoio al secondo piano a
					tramontana, sopra la sala da pranzo, dove aurore e tramonti s'intirizzivano
					nelle loro cornici dorate.</p>
            <p>Nell'entrare per uno dei due usci che mettono capo a questo corridoio, parve a
					Silla che qualcuno fuggisse per l'altro; vide un lampo negli occhi della sua
					guida. Le tre finestre del corridoio erano spalancate; ma, poteva venire dalle
					finestre quell'odore di <foreign>mown-hay</foreign>?</p>
            <p>Uno degli antichi seggioloni di cuoio addossati alle pareti a eguali intervalli e
					spiranti gravità prelatizia, era stato trascinato per isghembo vicino alla
					finestra di mezzo, in faccia a un Canaletto meraviglioso; e sul davanzale della
					finestra c'era un libro aperto, tutto sgualcito ma candidissimo.</p>
            <p>— Vedete — disse il conte, chiudendo tranquillamente le invetriate della prima
					finestra — io tengo qui delle possessioni strabocchevoli. Tengo montagne,
					boschi, pianure, fiumi, laghi e anche una discreta collezione di mari.</p>
            <p>— Ma qui — esclamò Silla — vi sono tesori!</p>
            <p>— Ah! la tela è molto vecchia e d'infima qualità.</p>
            <p>Così dicendo il conte mise il seggiolone a posto.</p>
            <p>— Ma come, tela! Ma questo soggetto veneziano, per esempio?</p>
            <p>— Neppure Venezia mi piace, che pure, assicurano, vale qualcosa. Pensate
					questo!</p>
            <p>Prese il libro ch'era sul davanzale della seconda finestra; lo chiuse, guardò il
					frontespizio, e, come facesse la cosa più naturale del mondo, lo gettò nel
					cortile, e chiuse la finestra. In quel punto si udì un colpo furioso, un
					frangersi di lastre, un grandinar di vetri rotti sulla ghiaia. Il conte si volse
					a Silla continuando il suo discorso come se nulla fosse stato. — Io non ho mai
					potuto soffrire quella lurida, puzzolente, cenciosa città di Venezia, che perde
					a brani il suo manto unto e bisunto di vecchia cortigiana, e mostra certa
					biancheria sudicia, certa vecchia pelle schifosa. Voi dite in cuor vostro:
					quest'uomo è una gran bestia! Non è vero? Sì, me lo hanno fatto capire degli
					altri. Ooh! naturalmente. Notate che io sono un grande ammiratore de' veneziani
					antichi, che ho parenti a Venezia e forse qualche poco di sangue veneziano nelle
					vene, del migliore. Che volete? Sono un animale grosso ma nuovo in Italia, dove,
					grazie a Dio, le bestie non mancano. Dove trovate un italiano bastantemente
					colto che vi parli come vi parlo io dell'arte? La grande maggioranza degli
					uomini educati non ne capisce niente, ma si guarda molto bene dal confessarlo. È
					curioso di star ad ascoltare un gruppo di questi sciocconi ipocriti davanti ad
					un quadro o a una statua, quando fanno una fatica del diavolo per metter fuori
					dell'ammirazione, credendo ciascuno di aver che fare con degli intelligenti. Se
					potessero levarsi la maschera tutti ad un tratto, udreste che risata!</p>
            <p>S'affacciò alla terza finestra, e chiamò:</p>
            <p>— Enrico!</p>
            <p>Una voce quasi infantile rispose dalla cucina:</p>
            <p>— Son qui! Vengo!</p>
            <p>Il conte attese un poco, e poi disse:</p>
            <p>— Portami su quel libro.</p>
            <p>Quindi chiuse la finestra.</p>
            <p>Silla non si poteva staccare dai quadri.</p>
            <p>— Starei qui un giorno — diss'egli.</p>
            <p>— Anche voi?</p>
            <p>Anche! L'altro chi era? Era forse la giovane signora di cui gli aveva parlato il
					vetturale? Il seggiolone fuor di posto, il libro, il profumo di
						<foreign>mown-hay</foreign> erano indizi del suo recente passaggio? Quella
					porta chiusa in fretta, quel lampo negli occhi del conte?... Silla non aveva
					ancor visto al palazzo che il conte, Steinegge e i domestici. Nessuno gli aveva
					nemmanco parlato d'altre persone.</p>
            <p>Alcune ore più tardi, dopo aver girato per lungo e per largo il palazzo e il
					giardino senza trovar nessuno ed essersi ritirato per qualche tempo nella sua
					stanza, notò, entrando nella sala da pranzo, con il conte e Steinegge, che
					quattro posate erano state disposte ai quattro punti cardinali della tavola. I
					commensali nord, sud e ovest presero il loro posto; ma l'ignoto commensale
					dell'oriente non compariva. Il conte uscì, tornò dopo dieci minuti e fece portar
					via la posata.</p>
            <p>— Credevo che avrei potuto presentarvi mia nipote — diss'egli a Silla — ma pare
					ch'ella non si senta bene.</p>
            <p>Silla disse una parola di rammarico; Steinegge, rigido più che mai, seguitò a
					mangiare, tenendo gli occhi sul piatto; il conte pareva molto rannuvolato, e
					persino il cameriere che serviva aveva una fisionomia misteriosa. Per quasi
					tutto il pranzo non si udì nella sala scura e fresca che il passo ossequioso del
					cameriere, il tintinnìo delle posate e dei bicchieri che si allargava tra gli
					echi della volta. Per le finestre socchiuse entrava un ampio strepito di cicale,
					si vedevano brillar nel sole le frondi del vigneto, cangiar colore l'erbe
					piegate via via dal vento. Là fuori si doveva stare più allegri.</p>
         </div>
         <div n="3" type="liminal" xml:id="IT0240010003">
            <head>CAPITOLO III.</head>
            <head>Fantasmi del passato.</head>
            <p>Il sole era tramontato e le cicale non cantavano più. La costa boscosa in faccia
					alla biblioteca si disegnava nera sotto il limpido cielo aranciato che posava un
					ultimo lume caldo sul pavimento della sala presso alle finestre, e, fuori, sulle
					foglie lucide brune della magnolia, sulla ghiaia del giardinetto. Per la porta
					aperta entrava l'aria fresca del vallone e lo stridìo dei passeri intorno ai
					cipressi.</p>
            <p>Il conte, seduto allo stesso posto della mattina, si teneva coperto il viso con
					ambe le mani appoggiando i gomiti al tavolo. Silla, in faccia a lui, aspettava
					che parlasse.</p>
            <p>Ma il conte pareva di pietra; nè parlava, nè si moveva. Solo qualche volta le
					otto magre dita nervose si alzavano dalla fronte tutte insieme, si tendevano;
					poi, ripiegandosi, parevano volersi imprimere nell'osso. Silla guardava rotear
					sul pavimento l'ombra d'un pipistrello che non trovava la via di uscire, batteva
					le librerie, il soffitto angosciosamente.</p>
            <p>Anche dentro alla fronte severa del vecchio gentiluomo v'era un'angoscia di
					parole che non trovavan la via di uscire. Era l'ora che turba il cuore;
					quell'ora in cui, mancando la luce, le cose e le anime si sentono libere, quasi,
					da una vigilanza fastidiosa; i monti paiono coricarsi a grande agio sul piano,
					le campagne dilagano sopra villaggi e casali, le ombre pigliano corpo, i corpi
					sfumano in ombra, nel cuore umano affondano le impressioni, i pensieri del
					presente, e vien su un movimento confuso di ricordanze lontane, di fantasmi che
					inteneriscono e fanno sospirare in silenzio.</p>
            <p>Ad un tratto il conte alzò con impeto il viso e disse:</p>
            <p>— Signor Silla!</p>
            <p>Tacque un momento e riprese lentamente:</p>
            <p>— Quando avete letto la mia lettera, il nome che vi trovaste sotto Vi era
					sconosciuto?</p>
            <p>— Sconosciuto.</p>
            <p>— Non era nella memoria Vostra la traccia più lieve di questo nome?</p>
            <p>— Nessuna.</p>
            <p>— Dalle persone con le quali avete vissuto non udiste mai parlare di qualcuno il
					cui nome non era pronunciato e che avrebbe potuto trovarsi un giorno nelle
					circostanze più difficili della vita?</p>
            <p>— No. Da chi ne avrei inteso parlare?</p>
            <p>Il conte esitò un istante, poi ripetè a voce bassa:</p>
            <p>— Dalle persone con le quali avete vissuto.</p>
            <p>— Mai.</p>
            <p>— Vi ricordate almeno di aver veduta la mia fisionomia?</p>
            <p>Silla era sorpreso di tanta insistenza.</p>
            <p>— Ma no — diss'egli.</p>
            <p>— Eppure — ripigliò il conte — or sono diciannove anni, un giorno in cui vi si
					era punito severamente per avere spezzato un vaso di cristallo, all'uscire da
					uno stanzino buio, dove vostro padre vi aveva tenuto chiuso per parecchie ore,
					vedeste un momento il mio ritratto.</p>
            <p>Silla balzò in piedi; il conte si alzò pure e, dopo un momento di silenzio,
					girato il tavolo, andò a piantarsi presso il suo interlocutore, voltando il viso
					al chiarore morente del crepuscolo.</p>
            <p>— Vi ricordate? — diss'egli.</p>
            <p>Silla rispose stupefatto. Non ricordava il ritratto, ma sapeva benissimo d'aver
					spezzato il vaso di cristallo e d'essersi rifugiato, dopo il castigo, nella
					stanza di sua madre.</p>
            <p>— Vedete che Vi conosco da lungo tempo. Ne dubitate? Adesso vado a dirvi quello
					che so di voi.</p>
            <p>Il conte si pose a camminare su e giù parlando. Si udiva il suo vocione andare e
					venire per la sala piena d'ombra: si vedeva la sua figura bizzarra illuminarsi e
					oscurarsi a vicenda, quando passava davanti alle finestre.</p>
            <p>— Voi siete nato nel 1834 a Milano, in via del Monte di Pietà. Vostra madre Vi
					diede il suo latte, Vostro padre vi diede una culla d'argento e una bambinaia
					brianzuola che doveva esser creduta dal mondo la Vostra balia. Questa donna è
					morta appena lasciato il Vostro servizio. Voi non la potevate soffrire, non è
					vero?</p>
            <p>— Non lo ricordo; me l'hanno detto, però; me l'ha detto più volte mia madre.</p>
            <p>— Sicuramente. Volete sapere qual è il Vostro ricordo più lontano? Questo.
					Avevate cinque anni. La sera di un giorno in cui vi era stato in casa Vostra un
					insolito affaccendarsi di servi, un trambusto d'operai e si eran portate
					montagne di dolci e di fiori, Vi posero a letto prima dell'ora solita. A tarda
					notte foste svegliato da un suono di musica. Poco dopo, l'uscio della camera si
					aperse. Vostra madre venne a chinarsi sopra di Voi, Vi baciò e pianse.</p>
            <p>— Signor Conte! — esclamò Silla con voce soffocata — come fa Lei a sapere queste
					cose?</p>
            <p>— Alcuni anni più tardi — continuò senz'altro il vocione del conte — quando Voi
					ne avevate tredici, nel 47 insomma, avvenne in casa Vostra qualche cosa di
					straordinario.</p>
            <p>Il vocione tacque, il conte si fermò, lontano da Silla, con le spalle alla porta
					del giardinetto.</p>
            <p>— Non è vero? — diss'egli.</p>
            <p>Silla non rispose.</p>
            <p>Il conte riprese la sua passeggiata.</p>
            <p>— È forse crudele — proseguì — di ricordare queste cose, ma io non sono amico di
					certe mollezze sentimentali moderne; io credo che è molto bene per l'uomo di
					ripassare ogni tanto le lezioni e i precetti ch'egli ha avuto, direttamente o
					indirettamente, dalla sventura, e di non lasciarli estinguere, di rinnovare il
					dolore, perchè è il dolore che li conserva. E poi il dolore è un gran
					ricostituente dell'uomo, credete; e in certi casi è un confortante indizio di
					vitalità morale, perchè dove non vi è dolore, vi è cancrena. Dunque nel 47
					accadde in casa Vostra qualche cosa di straordinario. Andaste a dimorare
					parecchi giorni a Sesto, in casa C... La carrozza che vi ricondusse a Milano, si
					fermò davanti ad un'altra casa, in via Molino delle Armi. Era una casa molto
					diversa da quella del Monte di Pietà e vi avete fatto una vita molto diversa.
					Non più servi, non più ricche suppellettili. Voi sapete, una parte di quelle
					suppellettili, dove si trova.</p>
            <p>— Ma come?... — interruppe Silla.</p>
            <p>— Furono vendute, naturalmente.</p>
            <p>— Ma perchè Lei?...</p>
            <p>— Quello è diverso, ne parleremo in seguito. Cosa dicevo? Ah, Voi siete dunque
					andato ad abitare un quinto piano in via Molino delle Armi. Dalla finestra di
					una camera da letto si vedevano queste montagne. Lassù avete cominciato a fare
					anche Voi il solito sogno di diventare qualche gran cosa e di empire il mondo
					del Vostro nome.</p>
            <p>— Signor conte — disse Silla — mi pare che basti. Dica cosa desidera da me!</p>
            <p>— Più tardi. Non è vero che basti. Vado a dirvi dei fatti della Vostra vita che
					non sapete Voi stesso. Vi è dunque venuta questa salutare follìa della gloria,
					che Vi ha preservato, con una promessa fatta di niente, dalle solite corruzioni.
					Sciaguratamente avete pensato a procacciarvi la gloria con gli scritti invece
					che con le azioni. Lasciatemi dire; sono un vecchio. Con gli scritti letterari,
					poi! E non avete avuto la forza di carattere, la fiducia in Voi stesso che ci
					voleva per seguire da uomo questo proposito. Invece di chiudervi nel Vostro
					bozzolo della letteratura, siete andato a Pavia. Cosa avete studiato a
					Pavia?</p>
            <p>— Leggi.</p>
            <p>— Tutto fuorchè leggi avete studiato. Lo so, volevate una carriera proficua,
					pensando a Vostra madre; ma allora bisognava volere virilmente: tagliarsi via
					mezzo il cuore e andare avanti col resto. Cosa avete fatto al vostro ritorno da
					Pavia? Avete pubblicato un romanzo. Ecco il fatto che non sapete. Quel poco di
					oro che Vostra madre Vi diede perchè servisse alla stampa del libro, non era
					punto, come ella Vi disse e Voi avete creduto, un dono de' suoi parenti; il
					giorno prima ella aveva portato al gioielliere i suoi ultimi brillanti, una
					memoria cara di famiglia.</p>
            <p>— Il Suo diritto? — esclamò Silla slanciandosi verso il conte. — Il Suo diritto
					di sapere queste cose?</p>
            <p>— Il mio diritto? Questione molto oziosa. Vostro diritto è sicuramente di vedermi
					in faccia.</p>
            <p>Il conte suonò.</p>
            <p>Silla taceva, ansante. Il conte andò ad aprire l'uscio, e aspettò fin che udì un
					passo nel corridoio.</p>
            <p>— Lume! — diss'egli, e andò a sedersi al tavolo.</p>
            <p>— Non è vero, non è vero! — disse Silla sottovoce. — Non fui questo sciagurato
					ch'Ella dice! Me lo provi, se può.</p>
            <p>Il conte non rispondeva.</p>
            <p>— Io — continuò Silla — che avrei dato il sangue per mia madre, che l'adoravo,
					che non volevo neppure quel denaro perchè i parenti di mia madre non potevano
					soffrire ch'io scrivessi, e, conoscendoli, temevo s'irritassero contro mia madre
					per causa mia!</p>
            <p>Il conte si pose l'indice alle labbra. Un domestico entrò con il lume, lo pose
					sul tavolo e si ritirò.</p>
            <p>— Quando io affermo una cosa, mio caro signore — disse il conte — è provata.</p>
            <p>— Ma in nome di Dio, chi!</p>
            <p>— Adesso lasciamo stare. Io non voglio accusarvi di avere accettato un sacrificio
					simile. Voi non lo sapevate. Del resto la vita è così. Vi è sempre nei giovani
					questa baldanza ridicola di credere che la terra è beata del loro piede e il
					cielo del loro sguardo, mentre i loro genitori pestano fango e spine per
					portarli avanti, nascondendo quello che soffrono proprio negli anni in cui il
					loro corpo invecchia, il loro spirito è stanco, e tutte le dolcezze della vita,
					ad una ad una, se ne vanno.</p>
            <p>— Dio! Se fosse vero, mi vituperi, m'insulti!</p>
            <p>— Io non vi ho fatto venire in casa mia per vituperarvi. E poi, se avrete figli,
					pagherete. Bisognerebbe vituperar Voi, me e tutta questa buffonesca razza umana.
					Proseguiamo. Il Vostro libro non ebbe fortuna; per verità mi pare di potermi
					rallegrare con Voi, che la fortuna non è Vostra amica. Nel 58...</p>
            <p>Il conte si fermò e poi riprese a voce bassissima:</p>
            <p>— Non è a temere che Voi dimentichiate mai il colpo che riceveste nel 1858.</p>
            <p>Tacque daccapo, e per qualche momento durò non interrotto il silenzio.</p>
            <p>— Devo pur dirvi, a questo punto — riprese il conte — che se io V'intrattengo sui
					casi della Vostra vita oltre quanto sarebbe necessario per dimostrare che Vi
					conosco bene, si è perchè intendo di meglio giustificare in tal modo le proposte
					che vado a farvi. Dunque, nel 59 avete fatto il Vostro dovere e vi siete battuto
					per l'Italia. Vostro padre...</p>
            <p>— Signor conte!</p>
            <p>— Oh, voi mi conoscete molto male se potete credere che io voglia offendere
					davanti a un figlio la memoria di suo padre, anche se quest'uomo ha commesso
					degli errori e ha meritato delle censure. State tranquillo. Vostro padre non era
					più a Milano quando vi siete tornato Voi. Era nel paese straniero dove intendo
					che ha cessato di vivere due anni sono, nel maggio del 62. Vi trovaste solo
					colla Vostra letteratura. Allora foste improvvisamente chiamato a insegnar
					lingua italiana, geografia e storia in un istituto privato, di cui non
					conoscevate neppure il nome. Avete mai saputo come quei signori abbiano scelto
					appunto Voi?</p>
            <p>— No.</p>
            <p>— Non importa. In quel tempo avete avuto una offerta dai parenti di Vostra madre,
					dai Pernetti Anzati, non è vero? Volevano che entraste nella loro Filatura e Vi
					offrivano un lauto assegno; non è così?</p>
            <p>— Sì, ma è forse Lei che mi ha fatto eleggere?</p>
            <p>— Non importa, Vi dico. Avete rifiutata l'offerta dei Pernetti Anzati. Fatto
					bene, molto nobilmente. Meglio un lavoro che frutta poco pane e molta civiltà,
					di un lavoro che converte in denaro il tempo, la salute e una buona parte
					dell'anima. Ma adesso l'istituto al quale appartenevate ha fatto cattivi affari
					e venne chiuso. Io credo che voi non sarete malcontento di occuparvi in qualche
					altro modo degno, ed è per questo che Vi ho pregato di venire da me.</p>
            <p>— La ringrazio — rispose Silla asciutto asciutto. — Prima di tutto, posso
					vivere.</p>
            <p>— Oh!— interruppe il conte. — Chi parla di questo? Lo so benissimo, i Pernetti Vi
					passano l'interesse di una parte della dote di Vostra madre che si trattennero
					sempre, un migliaio e mezzo di lire circa. E poi?</p>
            <p>— E poi — proruppe Silla con forza — voglio sapere finalmente chi è Lei, perchè
					si occupa di me!</p>
            <p>Il conte indugiò un poco a rispondere.</p>
            <p>— Io sono un vecchio amico della famiglia di Vostra madre, e Vi porto
					molt'affezione per la memoria di persone che mi furono assai care. Le
					circostanze della vita ci hanno tenuti lontani fino ad oggi; un male che noi
					ripareremo. Vi basta quello?</p>
            <p>— Perdoni, non mi può bastare; è impossibile!</p>
            <p>— Ebbene, mettiamo un poco da parte la mia amicizia. In fine dei conti non è un
					beneficio che io Vi offro, è un favore che Vi domando. Io so che avete molto
					ingegno, molta cultura, che siete probo e che Vi è mancata la Vostra occupazione
					ordinaria. Io ho a proporvi un lavoro di lunga lena, mezzo scientifico, mezzo
					letterario, di cui ho raccolto i materiali e che amerei fare io stesso se fossi
					mai stato uomo di penna, o almeno, se avessi l'età vostra. Questi materiali sono
					tutti qui, presso di me, e io desidero mantenere una continua comunicazione
					d'idee con la persona che scriverà il libro, il quale dovrà quindi essere
					scritto in casa mia. Questa persona mi farà le sue condizioni, naturalmente.</p>
            <p>— Io non esco di qua, signor conte — rispose Silla — se Ella non mi dice come ha
					potuto sapere le cose che ha narrate!</p>
            <p>— Dunque non volete che trattiamo di questo lavoro?</p>
            <p>— Così, no.</p>
            <p>— E se io adoperassi i buoni uffici di una persona che ha grande autorità sopra
					di Voi?</p>
            <p>— Pur troppo, signor conte, non vi è nessuno al mondo che abbia grande autorità
					sopra di me.</p>
            <p>— Io non Vi ho detto che questa persona sia viva.</p>
            <p>Silla provò una scossa, un formicolìo freddo nel petto.</p>
            <p>Il conte aperse un cassetto del tavolo, ne trasse una lettera e gliela porse.</p>
            <p>— Leggete — diss'egli, e si gettò addietro sulla spalliera della seggiola con le
					mani in tasca e la testa china sul petto.</p>
            <p>L'altro afferrò rapidamente la lettera, ne lesse la soprascritta e fu preso da un
					tremito violento che gli tolse di proferir parola. V'era scritto di pugno di sua
					madre:</p>
            <div type="letter">
               <p>«Per Corrado.»</p>
               <p>Tremava così forte che potè a mala pena aprir la lettera. La voce cara di sua
						madre gli pareva venir dal mondo degli spiriti per dir parole non potute
						dire in vita e sepolte nel suo cuore sotto una pietra più grave di quella
						della tomba.</p>
               <p>Le parole erano queste:</p>
               <p>«Se ti è cara la memoria mia, se credi ch'io abbia fatto qualche cosa per te,
						affidati all'uomo giusto che ti dà questa lettera. Dal paese della pace dove
						spero m'abbia posato la misericordia di Dio quando la leggerai, ti
						benedico.</p>
               <p>«La Mamma.»</p>
               <p>Nessuno dei due parlò. Si udì un singhiozzo disperato, prepotente; poi più
						nulla.</p>
               <p>Ad un tratto Silla, contro la sua ragione, contro la sua volontà, il suo
						cuore istesso, guardò il conte con tale angosciosa domanda negli occhi
						sbarrati, che quegli menò un furibondo pugno sul tavolo esclamando:</p>
               <p>— No!</p>
               <p>— Dio! Non ho voluto dir questo! — gridò Silla.</p>
               <p>Il conte si alzò in piedi e allargò le braccia.</p>
               <p>— Amica venerata — diss'egli.</p>
               <p>Silla piegò la testa sul tavolo e pianse.</p>
               <p>Il conte aspettò un momento in silenzio e poi disse a bassa voce:</p>
               <p>— Vidi Vostra madre per l'ultima volta un anno prima del suo matrimonio. Ella
						mi ha scritto poi molte lettere di cui Voi eravate il solo argomento. Ecco
						perchè io conosco molti particolari intimi della Vostra vita. Dopo il 58
						sono stato informato da certi amici miei a Milano. Voi comprenderete
						facilmente perchè abbiate ritrovato in casa mia quelle suppellettili; esse
						mi ricordano la persona più virtuosa e più rispettabile che mi abbia onorato
						della sua amicizia.</p>
               <p>Silla stese ambedue le mani verso di lui senz'alzare il capo dal tavolo.</p>
               <p>Il conte gliele strinse affettuosamente, le tenne qualche momento fra le
						sue.</p>
               <p>— Dunque? — diss'egli.</p>
               <p>— Oh! — rispose Silla alzando la testa.</p>
               <p>Era detto tutto.</p>
               <p>— Bene — rispose il conte — adesso uscite, uscite subito, andate a pigliar
						aria. Vi faccio accompagnare dal mio segretario.</p>
               <p>Suonò e fece venire Steinegge che si mise, tutto sorridente, agli ordini del
						signor Silla. Egli si professava lieto dell'onorevolissimo incarico. Non
						sapeva se gli abiti che si trovava indosso fossero degni dello stesso onore.
						Sì? Ringraziava. Se n'andò finalmente con Silla, strisciando inchini e
						facendo infinite cerimonie ad ogni uscio, come se al di là della soglia vi
						fosse stata una torpedine. Appena uscito dal cancello del cortile, mutò modi
						e parole. Prese a braccetto il compagno: — Andiamo a R... — disse — bisogna
						bere un poco, caro signor.</p>
               <p>— No — rispose Silla, distratto, non sapendo ancora bene in che mondo si
						fosse.</p>
               <p>— Oh, non dite no, io vedo. Voi siete serio, molto serio; io poi sono
						serissimo.</p>
               <p>Steinegge si fermò, accese un sigaro, sbuffò una gran boccata di fumo, battè
						con il palmo della destra la spalla del suo interlocutore e disse
							<foreign>ex abrupto</foreign>:</p>
               <p>— Oggi sono dodici anni, mia moglie è morta.</p>
               <p>Fece un passo avanti, poi voltossi a guardar Silla, con le braccia incrociate
						sul petto, le labbra strette, le sopracciglia aggrottate.</p>
               <p>— Andiamo, voglio raccontarvi questo.</p>
               <p>E, ripreso il braccio di Silla, tirò avanti a passi sgangherati, fermandosi
						di tratto in tratto su' due piedi.</p>
               <p>— Io, per il mio paese, mi sono battuto nel 1848, voi sapete. Io lasciai il
						servizio austriaco e mi battei nel Nassau per la libertà. Bene, quando si
						calò il sipario fui gittato per grazia alla frontiera con mia moglie e mia
						figlia. Sono andato in Svizzera. Là ho lavorato come un cane, col piccone,
						sopra una linea di ferrovia. Non dico niente, questo è un onore. Sono di
						buona famiglia, fui Rittmeister, ma fa niente, questo è un onore di aver
						lavorato con le mie mani. Il male era che non guadagnavo abbastanza.
						Pensate, signor, mia moglie e mia figlia pativano la fame! Allora con
						l'aiuto di alcuni compatrioti, si andò in America. Sì, signor, sono stato
						anche in America, a New-York. Ho venduto birra, ho guadagnato. Oh, andava
						bene. <foreign>Es war ein Traum</foreign>. Sapete? Era un sogno. Mia moglie
						ammalò di nostalgia. Si stava bene a New-York, si prendevano dollari, si
						avevano molti amici. Ebbene, cosa è tutto questo? Partiamo, arriviamo in
						Europa. Io scrivo a' miei parenti. Sono tutti reazionari e bigotti; io sono
						nato cattolico, ma non credo ai preti; non mi rispondono. Che importava loro
						se mia moglie moriva? Scrivo ai parenti di mia moglie. Cose da ridere,
						signor. Quelli mi odiavano perchè avevan creduto dare la ragazza a un ricco
						e il poco che mio padre non aveva potuto togliermi era stato confiscato dal
						governo. Oh, è bellissima. Però mio cognato venne a Nancy, dov'ero io. Mia
						moglie partì con la bambina, sperando guarire presto e ritornare.
						L'accompagnai alla frontiera. Stava male; dovevamo lasciarci a mezzogiorno.
						Un'ora prima mi abbracciò e mi disse: Andrea, ho visto il paese da lontano;
						basta, restiamo insieme. — Capite, signor? Voleva morire con me. Otto giorni
						dopo...</p>
               <p>Steinegge compì la frase con un gesto e si cacciò a fumare furiosamente.
						Silla taceva sempre, non gli dava retta, forse non l'udiva neppure.</p>
               <p>— I parenti di mia moglie — continuò l'altro — hanno preso la bambina. È
						stata una carità perchè la piccina non sarebbe stata bene con me solo, e con
						questo pensiero ch'ella si trovava meglio io ho potuto soffrire molto
						allegramente. Ma credete che non mi hanno mai data una notizia? Io le ho
						scritto ogni quindici giorni, sino a due anni or sono; non mi ha risposto
						mai. Potrebbe anche non essere più al mondo. Cosa è questo? Si beve, si
						fuma, si ride, ooh!</p>
               <p>Dopo questo epilogo filosofico il segretario tacque. Era notte oscura. La
						stradicciuola tagliava per isghembo un pendìo cespuglioso dal vallone del
						palazzo alle prime nere casupole di R.... Abbasso, il lago dormiva. Nel
						Palazzo si vedevano ancora illuminate le finestre della biblioteca e altre
						due nella stessa ala sull'angolo del secondo piano; una verso ponente,
						l'altra verso mezzogiorno. Prima di toccar le casupole il sentiero svoltava
						fra i due muricciuoli bassi, in un avamposto di granoturco e di gelsi.</p>
               <p>— Dove andiamo? — domandò Silla affacciandosi all'entrata scura del
						villaggio.</p>
               <p>— Solo un poco avanti — rispose Steinegge, incoraggiandolo.</p>
               <p>— Le sarei grato se ci fermassimo qui.</p>
               <p>Steinegge sospirò.</p>
               <p>— Come volete. Fuori del ciottolato, allora.</p>
               <p>Ritornarono un passo indietro dai muricciuoli e sedettero sull'erba, dalla
						parte del ponte.</p>
               <p>— Io faccio come volete, signor — disse il segretario — ma questo è molto
						male per voi di non bere. Gli amici delle ore tristi sono pochi e il vino è
						il più fedele. Non bisogna trascurarlo. Mostrategli di vederlo volentieri,
						vi accarezza il cuore: trattatelo male e, se un giorno ne avrete bisogno, vi
						morderà.</p>
               <p>Silla non rispose.</p>
               <p>Era dolce a contemplare, nello stato d'animo suo, la notte senza luna nè
						stelle. Dal vallone spirava una tramontana fresca, pregna d'odor di
						bosco.</p>
               <p>Erano lì da pochi minuti quando udirono a destra fra le casupole un suono
						cupo di molti passi, che si allargò subito all'aperto e si fermò.</p>
               <p>— Ooh, Angiolina! — chiamò qualcuno.</p>
               <p>Silenzio.</p>
               <p>— Ooh, Angiolina!</p>
               <p>Una finestra si aperse e una voce femminile rispose:</p>
               <p>— Che volete?</p>
               <p>— Niente, vogliamo. Siamo qui al caffè della valle a prendere il fresco come
						i signori, e vogliamo far quattro chiacchiere.</p>
               <p>— Maledetti ubbriaconi, è questa l'ora di far chiacchiere? Dovevate stare
						all'osteria a far chiacchiere.</p>
               <p>— C'è troppo caldo— saltò su un altro. — Si sta meglio qui a cavallo de'
						muri. Non sentite che bel freschino? Come volete fare a dormire? L'è pazzia
						stare a letto con questo caldo. Non è andato a letto neppure il vecchio del
						Palazzo stasera. Non vedete che ha ancora acceso il lume?</p>
               <p>— Non si vede da qui. Sarà il lume della signora donna Marina.</p>
               <p>— Oh adesso! Mai più. C'è bene anche quello, ma le due finestre chiare,
						abbasso, sono quelle dei libri. Ho mica da saperlo? Sono stato giù l'altro
						giorno a metterci due lastre.</p>
               <p>— Ci hanno ad essere dei forestieri — disse un terzo.</p>
               <p>— Sì, c'è un giovinotto di Milano. L'ha detto il cuoco stasera dalla
						Cecchina. Ci deve essere per aria di combinar qualche cosa con la signora
						donna Marina.</p>
               <p>— Stia allegro chi la toglie, quella lì, che toglie un bel balocco, sì! —
						disse la donna. — Ha detto così la signora Giovanna alla Marta del signor
						curato, che hanno attaccato lite anche oggi e che lui, il vecchio, le ha
						sbattuto giù il libro dalla finestra, e lei allora ha fatto il demonio. La
						signora Giovanna tiene dal suo padrone, ma già sono matti tutti e due. Solo
						per il nome non la vorrei quella lì, se fossi un uomo. Ha un gran nome da
						strega, sapete. Malombra!</p>
               <p>— Oh sì, sì, come ha ragione questa donna, da strega! — disse piano
						Steinegge. — Questo è divertente.</p>
               <p>— È mica Malombra, è Crusnelli.</p>
               <p>— Malombra!</p>
               <p>— Crusnelli!</p>
               <p>— Malombra!</p>
               <p>Si riscaldavano, gridavan tutti insieme.</p>
               <p>— Andiamo via — disse Silla.</p>
               <p>Si alzarono e ridiscesero verso casa.</p>
               <p>Quando giunsero in fondo al seno del Palazzo, dove faceva tanto buio che
						Steinegge si pentì di non aver preso seco la lanterna, saltò su nel silenzio
						il suono chiaro e dolce d'un piano. Rischiarò la notte. Non si vedeva nulla
						ma si sentivano le pareti del monte intorno alle note limpide, si sentiva,
						sotto, l'acqua sonora. In quel deserto l'effetto dello strumento era
						inesprimibile, pieno di mistero e di immaginazioni mondane. Era forse un
						vecchio strumento stanco, e in città, di giorno, si sarebbe disprezzata la
						sua voce un poco fessa e lamentevole; pure quanto pensiero esprimeva lì
						nella solitudine buia! Pareva una voce affaticata, assottigliata dell'anima
						troppo ardente. La melodia, tutta slanci e languori appassionati, era
						portata da un accompagnamento leggero, carezzevole, con una punta di
						scherzo.</p>
               <p>— Donna Marina — disse Steinegge.</p>
               <p>— Ah — sussurrò Silla — che musica è?</p>
               <p>— Ma! — rispose Steinegge — pare Don Giovanni.</p>
               <p>Voi sapete: Vieni alla finestra. Suona quasi sempre a quest'ora.</p>
               <p>In biblioteca non c'era lume.</p>
               <p>— Il signor conte arrabbia adesso — disse Steinegge.</p>
               <p>— Perchè?</p>
               <p>— Perchè non ama la musica e quella lo fa apposta.</p>
               <p>Silla zittì con le labbra.</p>
               <p>— Come suona! — diss'egli.</p>
               <p>— Suona come un maligno diavolo che abbia il vino affettuoso — pronunciò
						Steinegge. — Vi consiglio di non credere alla sua musica, signor.</p>
            </div>
            <div n="4" type="chapter" xml:id="IT0240010004">
               <head>CAPITOLO IV.</head>
               <head>Cecilia.</head>
            </div>
            <div type="letter">
               <p>Donna Marina Crusnelli di Malombra alla signora Giulia De Bella.</p>
               <p>«.... 26 agosto 1864.</p>
               <p>«Graziosissima toilette! Ma come t'è venuta la povera idea dei
							<foreign>myosotis</foreign>? Non ti scordar di me, a destra; non ti
						scordar di me, a sinistra; non vi scordate di me, signori e signore. Forse
						uno è caduto sulle spalline di quel caro D... — un altro ha preso fuoco nei
						favoriti rossi del conte B... — un terzo l'ha raccolto da terra il bambino
						lungo della padrona di casa e lo custodisce nella grammatica latina. Buon
						Dio, se non ne fosse rimasto alcuno per tuo marito! Quando lo darò io un
						ballo campestre, vedrai come sarò.</p>
               <p>«Mandami una boccettina d'<foreign>egnatia</foreign>; ho i nervi scordati
						come un pianoforte di collegio. È mezzanotte e non possiamo dormire nè io nè
						il lago che se ne lagna qui sotto. Vi è Saetta <foreign>qui grogne</foreign>
						nelle sue catene e vorrebbe farsi sciogliere, partire con me. Bell'idea! Vi
						verrebbero i brividi a te e ai prodi che pasci a quest'ora di
							<foreign>cigarettes</foreign> e di thè, se mi poteste vedere vagar sola
						per le onde, in lancia, come una selvaggia. Ma no, ti sacrifico il capriccio
						di Saetta e anche il mio: perchè davvero, se non ti avessi a scrivere,
						uscirei volentieri.</p>
               <p>«Dimmi, perchè l'inchiostro di mio zio non asciuga mai? Dimmi, perchè, in
						settembre, viene al Palazzo mia cugina la contessa Fosca Salvador e Sua
						Eccellenza Nepomuceno, detto Nepo, figlio della medesima?</p>
               <p>«Sì, ci penso. Perchè no? Perchè non potrei sposare il sior Nepo e andarmene
						lontano e dimenticare persino il nome di questa prigione odiosa? I Salvador
						hanno in Venezia un palazzo tra bizantino e lombardo, color mattone,
						piantato nell'acqua verde fra due rii deserti e puzzolenti, tutti belletta e
						cenci. Sai, una macchia d'Oriente, un Canaletto, un Guardi vivo da starvi
						volentieri due mesi all'anno, non però con la vecchia contessa che è un gran
						sacco scucito di chiacchiere trite e peste. Nepo non so che sia. Lo vidi una
						volta a Milano. Ha un'aria soddisfatta, un parlar molle e rotondo che me lo
						fece parer di fior di latte sbattuto. Intesi dire allora che era
						studiosissimo di economia politica e che, aspettando la liberazione del
						Veneto, si preparava a farsi eleggere deputato del paese dove ha la sua
						contea di risaie. Perciò G...., che non lo poteva soffrire, lo chiamava un
						personaggio d'anticamera. La contessa Fosca, che io ho udita parlare di mio
						zio con orrore, ha annunciata questa visita con due lettere, una per mio
						zio, una per me, tenerissima, tanto che non ha creduto di metterci neppure
						una consonante doppia.</p>
               <p>«Altra novità: abbiamo a Palazzo un principe nero. Ti parlerò di lui; un tema
						che potrà forse conciliarmi il sonno, fermare la mia penna che va e va come
						punta da una tarantola.</p>
               <p>«Nero, prima di tutto, sì, lo è molto, tranne forse ai gomiti della
							<foreign>redingote</foreign>; principe, no, in nessun modo. È un piccolo
						borghese, in apparenza. Lo chiamo — principe nero — per il suo contegno
						chiuso di personaggio misterioso.</p>
               <p>«E poi per la leggenda. Oh, c'è una leggenda! Sai che la munificenza di mio
						zio mi ha concesso per barcaiuolo il figlio del giardiniere, un paggio
						malizioso di tredici anni. Un po' da lui, un po' dalla mia cameriera, un po'
						dai muri che ne sono pieni, ho udito i sussurri che seguono alle spalle
						questo signore. Egli sarebbe figlio di un'antica amorosa di mio zio, morta a
						Milano, anni sono, in miseria; lo si sarebbe richiamato qui per predisporre,
						adagio adagio, un matrimonio di famiglia.</p>
               <p>«Capisci, Giulia? L'austero anacoreta avrebbe avuta la sua Capua! Giulia, io
						non ho ancora conosciuto un uomo degno d'essere amato da me, ma io amo
						l'amore, i libri e la musica che ne parlano, e non mi lascerò far la morale
						da un libertino depurato nel vuoto! Quanto al pericolo che si pretenda
						tingere la mia mano di questa roba poco pulita, lo sai bene: è un pericolo
						per loro, non per me.</p>
               <p>«È arrivato al Palazzo un quindici giorni sono, prima della metà di agosto,
						di notte, come un vero pacco di contrabbando. Il giorno dopo ebbi una gran
						scena drammatica con mio zio, il quale pretende aver diritto di vita e di
						morte sui miei libri francesi, presi fuori delle mie camere; e mi buttò
						orsinamente dalla finestra un de Musset che avevo lasciato davanti al mio
						caro Canaletto. Quel giorno vidi il principe nero da lontano, ma non discesi
						a pranzo benchè mio zio venisse a pregarmene, tutto mansueto come diventa
						sempre dopo le sue violenze. Il giorno dopo quel signore partì; ritornò il
						18 con armi e bagagli e si accampò definitivamente qui. Comprendi che in
						questi dieci giorni ho pur dovuto trovarmi con lui.</p>
               <p>«Io credo tutto, sai, quello che se ne dice: ma mio zio mi conosce e mi fa
						della diplomazia. Non mi ha mai parlato di lui nè avanti, nè dopo il suo
						arrivo. Già le relazioni nostre sono tali che tutto il mondo può andare e
						venire dal Palazzo senza che egli me ne parli. Lo tiene sequestrato quasi
						tutto il giorno in biblioteca. A tavola non discorrono che di studi. Chi non
						sapesse il fondo delle cose direbbe che vuol fargli sposare il signor
						Steinegge e non me, perchè li fa lavorare insieme, li manda a passeggiare
						insieme, ogni dopo pranzo, anche quando piove. Del resto, questi due
						signori, sono stati presi d'amicizia fulminante l'uno per l'altro. Te l'ho
						già descritta, mi pare, l'antipaticissima figura che sta qui a tradurre dal
						tedesco per mio zio? <foreign>Les deux font la paire</foreign>. Tempo
						addietro colui voleva far meco il grazioso e lo spiritoso, ma l'ho messo
						molto bene a posto; e ora ci ho messo anche il suo amico che, il giorno dopo
						la sua presentazione, si è dimenticato sino a stendermi la mano. Per verità
						mi ha inteso in aria e si è trattenuto prima di stenderla, ma ne cominciò
						l'atto. Una mano niente affatto borghese; simile a quella di mio zio che
						l'ha di razza. Dopo si è tenuto bene, orgogliosamente; debbo rendergli
						questa giustizia. Nota che gli ho fatto impressione, senza mia colpa. L'ho
						sentito fin dal primo momento e posso ben dirlo, perchè la cosa è tanto poco
						lusinghiera! Io non sono come te, cara Giulia, che per cinque minuti
						civetteresti, sii sincera, con un commesso viaggiatore. Il principe nero, se
						vuoi saperlo, mostra una trentina d'anni: non è bello, ma neanche si può dir
						brutto, ha degli occhi non privi d'intelligenza, alla mia cameriera potrebbe
						anche piacere. A me è antipatico, odioso, odiosissimo. Bada bene, non per
						gelosia di ereditiera in pericolo; non so abbassarmi a queste cose, non le
						comprendo neppure. E basta.</p>
               <p>«Cosa faccio? Sempre la stessa vita. Leggo, suono, scrivo, passeggio, vado in
						barca, e adesso mi batto anche alla pistola con la noia. Alla lettera! Sai
						le belle pistole da sala che il povero papà aveva regalate a miss Sarah e a
						me? Dopo quattr'anni mi son ricordata d'aver qui le mie e tiro sulle statue
						del giardino, specialmente sopra una Flora annerita che somiglierebbe tutta
						alla mia istitutrice, se riuscissi a farle un viso butterato come aveva lei.
						Mi piglio poi dei divertimenti extra. Per esempio, una sera o l'altra voglio
						andar io al <foreign>rendez-vous</foreign> notturno che il vecchio medico
						ridicolo del paese cerca ottenere da Fanny. Mi affretto di dirti che aspetto
						la luna.</p>
               <p>«Oh, e la corrispondenza amorosa? Troncata, mia cara, troncata netta
						dall'ultima lettera di Lorenzo che mi hai spedita. Così non avrai più
						scrupoli, non farai più ritirar lettere ferme in posta, almeno per conto
						mio. Egli voleva una passione azzurra, un legame filosofico sentimentale
						alla tedesca, figurati! e si è offeso del mio tono leggero, mi ha scritto,
						per rompere, una tirata piena di fuoco e d'orgoglio con certe sciabolate che
						vi gettano un ghiaccio nel sangue. Mi fa l'onore di attribuirmi qualche
						spirito; e poi, giù una sciabolata; cos'è lo spirito? Un vano e freddo
						luccicare di acque percosse dalla luna. Io domando: se le acque che
						luccicano sono lo spirito, cos'è la luna? Anch'essa è fredda, ma non è vana,
						è reale e solida. Che il luccicare dello spirito non venga da qualche freddo
						lume di verità, da qualche alta e desolata negazione! Allora lo detesto
						anch'io come questo pedante di Lorenzo, perchè credo, non però come quando
						ci trovavamo all'ultima messa di S. Giovanni alle Case Rotte; molto
						diversamente. Non c'è più nessuno che mi possa dire:
							<foreign>Mademoiselle</foreign>! Ah se tu sapessi, Giulia, cosa vi è nel
						mio cuore e quale tormento sono le insonnie per me! Ma nè tu nè altri mai lo
						saprà.</p>
               <p>«Perdonami, ti bacio un momento e vado alla finestra a sentir discorrere le
						onde.</p>
               <p>«Ritorno a te. — Fortunatamente le onde hanno una voce monotona, sono
						poverissime d'idee e si ripetono a sazietà; pare che recitino il rosario. E
						il sonno viene, viene con le ombre leggere della contessa Fosca, del conte
						Nepo e dei loro bauli. Addio, <foreign>myosotis</foreign>.</p>
               <p>«Marina».</p>
               <p>Poi ch'ebbe scritta questa lettera nervosa, donna Marina si alzò, andò a
						contemplarsi in uno specchio. Dall'ampio accappatoio usciva, come da una
						nuvola bianca, il collo sottile, elegante, e fra due fiumi di capelli
						biondo-scuri, il viso piccolo, delicatissimo, di bambina capricciosa, ove
						lucevano due grandi occhi penetranti, fatti per l'impero e per la voluttà.
						Il viso, il collo, il seno, di cui si vedeva una riga tra il bianco, avevano
						lo stesso pallore caldo. Si guardò un momento, si gittò alle spalle con una
						scrollata di testa i due fiumi di capelli e chi sa quanti pensieri torbidi,
						andò a posar la candela sul tavolino da notte, picchiando forte il marmo con
						l'argento, come per fare oltraggio al silenzio e alla solitudine.</p>
               <p>Ed ora che, perseguitata nel sonno da qualche tenace inquietudine, ella dorme
						agitando di frequenti sussulti le lenzuola, mentre tutti gli abitatori del
						vecchio Palazzo dormono pure, parliamo a voce bassa di donna Marina e di
						quello che aveva in cuore.</p>
            </div>
            <div n="5" type="chapter" xml:id="IT0240010005">
               <head>CAPITOLO V.</head>
               <head>Strana storia.</head>
               <p>Ell'era figlia unica di una sorella del conte Cesare e del marchese Filippo
						Crusnelli di Malombra, gentiluomo lombardo che visse in Parigi tra il 49 e
						il 59, sciupandovi un pingue patrimonio, mobilizzato in fretta e in furia
						dopo Novara. Marina perdette colà sua madre e passò dalle mani di una severa
						istitutrice belga a quelle di una governess inglese, giovane, bella e
						vivace. Quando il marchese tornò a Milano, nel novembre del 59, Marina aveva
						diciott'anni, una flora romantica in testa, una guida stordita al fianco e
						sulle labbra un sorriso sarcastico che le faceva pochi amici. In
						quell'inverno 1859-60 che lasciò a Milano splendida memoria di sè, lo
						spensierato marchese Filippo volle rientrare da Parigi nella società
						milanese col fracasso d'una vettura da posta che tuona per le borgate. Diede
						pranzi, balli e cene dove miss Sarah faceva gli onori di casa. Alcune
						vecchie dame parenti del marchese mossero gravi rimostranze al «caro
						Filippo» con la solennità di chi adempie un alto ufficio ed esprime in pari
						tempo il giudizio di una casta venerabile. Cadute a vuoto le loro parole,
						ruppero le relazioni diplomatiche e non vollero più saperne di quel «povero
						Filippo». Così almeno usavano dire agli amici, provocandone la maldicenza
						adulatrice a carico del marchese, di miss Sarah e di Marina: sopratutto di
						miss Sarah. E gli amici venivano spesso a portar loro qualche ghiotta
						primizia di scandalo, tutta avvolta di parole blande. — La X e la Y hanno
						rifiutati gli inviti del marchese; altre lettere dell'alfabeto li accettano,
						ma sono sempre d'un freddo con miss Sarah! La R. le ne ha fatte intendere di
						ben chiare, come sa far lei. Pare che miss ricondurrà presto Filippo a
						Parigi; forse con l'esercito francese. Corrono dei <foreign>mauvais
							propos</foreign> che sentono il punch e i sigari; si dice che miss
						partirà con la cavalleria, donna Marina con l'artiglieria, e Filippo, povero
						Filippo! lo fanno partire con la fanteria.</p>
               <p>Perchè con la fanteria?</p>
               <p>Perchè nei suoi affari si comincia a non veder chiaro, anzi a vederci molto
						scuro, un buco nero, un pozzo, una voragine. Pare che questo <foreign>grand
							train</foreign> gli pesi, che lo subisca, che sia voluto da Sarah, la
						quale non sa il vero stato delle cose e amerebbe gittar Marina sulla testa
						di qualcheduno e poi fare il gran colpo... si capisce! S'è fatto avanti per
						Marina quello sventurato del ragazzo Ratti; ma suo padre, avute certe
						informazioni da Parigi, lo ha spedito a Costantinopoli. Quell'eterno
						freddurista di R... ha detto che se i <foreign>ratt</foreign> scappano, è
						segno che casa Crusnelli sta per affondare.</p>
               <p>Queste cose raccontavano alle vecchie dame gli amici. Infatti si cominciava a
						parlar così, in Milano, delle condizioni economiche del marchese; ma erano
						voci timide ancora, vaghe e non credute da molti. Dicevano, in gran parte,
						il vero; tuttavia Dio sa quanto <foreign>champagne</foreign> avrebbe potuto
						scorrere ancora in onore di donna Marina, se un temuto aneurisma di suo
						padre non fosse scoppiato come la folgore portando via lui, lo champagne e
						miss Sarah.</p>
               <p>Il conte Cesare d'Ormengo fu chiamato a far parte del Consiglio di famiglia
						per Marina. Il Consiglio fu ancora in tempo di salvare l'onore del nome e
						una piccola dote. Il conte Cesare e il defunto marchese non erano mai stati
						amici ; da moltissimi anni non si vedevano neppure. Ma il conte era il
						parente più prossimo di Marina e fu il solo che le offrisse la propria casa.
						Marina avrebbe rifiutato se le fosse stato possibile. L'aspetto, i modi, i
						discorsi austeri dello zio le ripugnavano; ma gli amici del tempo felice
						s'erano dileguati; i parenti di suo padre le mostravano certa grave
						commiserazione con un nocciolo nascosto di rimproveri che ella indovinava
						fremendo di sdegno; sola non poteva vivere; quindi accettò. Accettò
						freddamente, senza ombra di gratitudine, come se il conte Cesare, suo zio
						materno, adempisse un dovere e si procacciasse per giunta il beneficio di
						una compagna nella tetra solitudine che abitava. Ella non vi era andata mai;
						aveva però inteso descrivere più volte la tana dell'orso come diceva suo
						padre, che l'orso aveva abbandonata nel 1831, per tornarvi ventott'anni dopo
						nel 1859. Non si sgomentava della futura dimora, anzi si compiaceva
						nell'idea di questo palazzo perduto fra le montagne, dove vivrebbe come una
						regina bandita che si prepari nell'ombra e nel silenzio a riprendere il
						trono. Il pericolo di seppellirvisi per sempre non si affacciava neppure al
						suo pensiero, perchè ella aveva una fede cieca e profonda nella fortuna,
						sentivasi nata agli splendori della vita, era disposta ad aspettarne con
						altera indolenza il ritorno.</p>
               <p>Arrivò al Palazzo con suo zio una sera burrascosa. Il conte l'accompagnò egli
						stesso alle camere che le aveva assegnato nell'ala di levante, verso il
						monte. Le aveva fatte arredare con semplicità elegante, aveva provveduto al
						loro riscaldamento per l'inverno e nella camera da letto aveva collocato il
						ritratto di sua sorella, lavoro dell'Hayez. Marina vi si lasciò
						accompagnare, guardò senz'aprir bocca le pareti, il soffitto, gli arredi, il
						quadro, ascoltò le spiegazioni di suo zio su questo e su quello, aperse le
						finestre e disse tranquillamente che voleva una camera sul lago.</p>
               <p>Ella amava le onde e la tempesta, nè le fecero paura la fronte corrugata e
						gli occhi lampeggianti del conte; tenne fermo freddamente contro le
						osservazioni, sempre più acri ch'egli le venne facendo e che troncò a grande
						sorpresa di lei, con un risoluto: sta bene .</p>
               <p>Dato a bassa voce un ordine a Giovanna, la sua vecchia governante, il conte
						uscì. Allora la governante si pose in cammino, con il lume in mano, seguita
						da un lugubre corteo di servi e di bauli. Marina volle venir ultima con
						Fanny, la sua giovane cameriera. Attraversarono tutto il palazzo da capo a
						fondo. Spesso, nel passare da una camera a un'altra Marina si fermava a
						guardar indietro nel buio, costringeva la intera carovana a sostare. Tutte
						le faccie si voltavano a lei, quella della vecchia governante seria seria,
						quelle dei servi tra torbide e sgomente.</p>
               <p>Quando il convoglio entrò nella loggia che congiunge le due ali del palazzo,
						Marina affacciossi alla balaustrata verso il lago, diede un'occhiata alla
						scura costa che fronteggia l'ala di ponente, aggrottò le ciglia e disse alla
						governante:</p>
               <p>— Dove mi porti?</p>
               <p>Immediatamente gli uomini posero a terra i bauli. La vecchia posò il lume
						sopra un baule, s'accostò a Marina, giunse le mani e, crollando il capo
						chino sulla spalla destra, sussurrò con accento di commiserazione
						profonda:</p>
               <p>— In un gran brutto sito, cara la mia bella signorina.</p>
               <p>— Allora non ci vado.</p>
               <p>— Sarebbe ben meglio — interruppe uno dei portatori.</p>
               <p>— Oh sì, voialtri — gli rispose la vecchia in aria severa — e il signor
						padrone? Dio ce ne guardi.</p>
               <p>— Ma insomma — esclamò Marina con impazienza — è un granaio, è un armadio, è
						un pozzo questa camera?</p>
               <p>— Oh, la camera è bella.</p>
               <p>— Ma dunque?</p>
               <p>— Ma dunque — saltò su l'oratore di prima, un vecchio contadino, mezzo
						letterato — mi perdoni se mi prendo l'arbitrio di loquire in tre; c'è dentro
						il diavolo, eccola; non so se mi spiego.</p>
               <p>— Zitto, voi, andiamo, prudenza! Che c'entrate voialtri!</p>
               <p>— Prudenza? L'è così già, signora Giovanna: la prudenza insegna che non
						c'entriamo nè noi nè lei.</p>
               <p>— Avanti tutti! — disse Marina. — Obbedite al signor conte.</p>
               <p>E andò con Giovanna.</p>
               <p>Colui si volse a' compagni e fe' con la mano destra l'atto di cacciarsi le
						mosche dalla fronte.</p>
               <p>Entrarono in un lungo corridoio e, percorsane la metà, si misero per una
						scala a sinistra, salirono ad un altro corridoio, nel piano superiore.</p>
               <p>Quando Giovanna aperse l'uscio temuto, Marina le strappò di mano il lume ed
						entrò rapidamente. Vide una stanza discretamente ampia, molto alta, con il
						pavimento di mattoni, le pareti mal vestite d'una sdrucita tappezzeria
						gialla, il soffitto a mezza volta con un affresco nel mezzo, un gran carcame
						di letto, con il suo padiglione che pareva una corona di vecchio nobile
						spiantato, e pochi seggioloni antichi, fidi compagni di quella grandezza
						decaduta. Marina fece aprir le imposte e si gittò sul davanzale di una
						finestra, tuffando il capo nel buio, nel vento, nel fragore misto delle onde
						e dei boschi, tutto voci di rampogna e di minaccia che le parevano amiche
						dell'irritato conte; piene in pari tempo di una potenza superiore e
						malvagia.</p>
               <p>Marina restò lì lungo tempo, affascinata, senz'avvedersi dell'affaccendarsi
						febbrile, delle commosse esclamazioni di coloro che, dietro a lei, mettevano
						all'ordine la camera, vi portavano masserizie e biancherie. Più volte in
						passato le erano comparse immagini non evocate di luoghi solitari e selvaggi
						in cui il suo pensiero posava un momento, senza desiderio nè ribrezzo.
						Adesso le tornavano a mente. Ricordava qualche cosa di simile a questo nero
						deserto. Alla Scala? Sì, una notte, al veglione della Scala; un'altra notte,
						in casa sua, coricandosi dopo una gran festa, le era balenata una tetra
						visione di solitudini montane. Non s'era curata di quei fantasmi. Ed ora,
						ecco il vero.</p>
               <p>— Signora — disse timidamente Giovanna.</p>
               <p>Marina non rispose.</p>
               <p>— Signora!</p>
               <p>Silenzio.</p>
               <p>— Signora donna Marina!</p>
               <p>Questa trasalì e si voltò bruscamente.</p>
               <p>Non c'era più che la vecchia in camera; gli altri se n'erano andati.</p>
               <p>— Ebbene? — diss'ella.</p>
               <p>— Per questa sera avrà pazienza così. Domani speriamo che il signor padrone
						cambierà idea. Se no, cercheremo di fare un po' meglio. Comanda qualche
						cosa?</p>
               <p>— Sicuro.</p>
               <p>Data questa laconica risposta, Marina piantò lì l'attonita vecchierella, fece
						due o tre giri per la stanza e le tornò davanti.</p>
               <p>— Questo diavolo? Dov'è questo diavolo?</p>
               <p>— Ah, cara Madonna, non lo so, io. Son cose che si dicono così... sa bene. Io
						non so.</p>
               <p>— Cosa dicono?</p>
               <p>— Oh, non abbia paura, sa!</p>
               <p>— Cosa dicono?</p>
               <p>— Dicono che qui dentro c'è l'anima d'un povero morto che sarebbe poi il
						padre del signor conte, il suo papà grande di lei.</p>
               <p>Marina rise.</p>
               <p>— Dunque mio zio è figlio del diavolo!</p>
               <p>— Ah Signore, cosa dice mai questa signora qui! No che non era il diavolo il
						papà del padrone; però era forse un poco suo parente. Ha da sapere ch'egli
						tenne qui dentro, come in prigione, la signora contessa, mica la mamma del
						padrone, la prima ch'era una genovese, giovane un bel pezzo più di lui.
						C'era un vecchio qui a R... che si ricordava di averla veduta e diceva che
						era così bella che somigliava un bambino.</p>
               <p>È bene che questa povera signora è venuta matta; e alla notte, neh, faceva
						dei versi e cantava delle ore e delle ore sulla stessa musica, che i
						pescatori di R... quando andavano fuori di notte la sentivano lontano un
						miglio. Si figuri che hanno persino dovuto mettere le inferriate alle
						finestre. Mi ricordo io quando il povero conte vecchio la fece tirar giù.
						Perchè io, la vede, sono nata qui, al Palazzo. Questa povera signora se ne
						andò presto all'altro mondo. Quando, degli anni dopo, è morto anche lui, il
						signor papà grande, la gente cominciò a dire che nella casa ci si sentiva e
						che i rumori venivano proprio da questa camera. E dissero che l'anima del
						marito, in pena d'essere stata così cattiva, il Signore l'aveva condannata a
						star qui dentro settantasette volte tanti anni quanti vi era stata la
						moglie. Ancora adesso non c'è uno di questi paesani che si possa far dormire
						qui per un milione.</p>
               <p>— Storia insipida — mormorò Marina. — Cosa c'è qui sotto?</p>
               <p>— Una camera da letto ch'era poi quella della sua nonna: dopo non c'è stato
						più nessuno.</p>
               <p>— E sopra?</p>
               <p>— La stanza delle frutta.</p>
               <p>— E quella finestra lì dove guarda?</p>
               <p>— Guarda verso il largo del lago, perchè qui siamo sull'angolo.</p>
               <p>— E quella porta lì?</p>
               <p>— Quella porta lì mette a una camera grande come questa, sulla facciata come
						questa, dove potrà dormire la Sua signora donzella.</p>
               <p>A questo punto s'udì nel corridoio vicino uno scoppio di pianti e di lamenti.
						Era Fanny che singhiozzava disperatamente addossata al muro. Ripeteva fra i
						singhiozzi di voler andar via, di voler andare a Milano subito subito.</p>
               <p>Giovanna rimase stupefatta della pazienza, della bontà, della grazia che
						Marina pose in opera con quella ragazza caparbia e irragionevole,
						riducendola poco a poco alla calma senza ottenerne mai una risposta diretta.
						Voleva andare a Milano a casa sua; casa sua, è vero, non l'aveva, ma sarebbe
						andata a casa di qualchedun altro: a Milano c'erano almeno cinquanta case di
						signori da carrozza, dove andare lei, sarebbe come pioverci la manna dal
						cielo, e le si erano già fatte, prima di lasciar Milano, delle magnifiche
						offerte; un luogo simile non lo avrebbe mai potuto immaginare; più di una
						settimana non resterebbe per tutto l'oro del mondo; l'idea di dormire in
						quell'orrore di camera l'avea fatta impazzire; i regali eran belli e buoni,
						ma più di quindici giorni o di un mese lei non resterebbe per tutti i regali
						della terra anche in un'altra stanza; del salario a lei non importava nulla;
						se restasse, resterebbe per affetto alla sua padrona e non per aumento di
						salario; del resto, non si sentiva poi neanche bene; provava un gran bisogno
						di mangiare qualche cosa di sostanzioso e di bere qualche cosa di forte.
						Così, lasciato a Giovanna l'incarico di trovare per Fanny una camera da
						letto meno vicina alla dimora degli spettri, fu fatta la pace, e Marina
						prese possesso del suo appartamento.</p>
               <p>Anche il burbero zio fu in seguito ammansato da Marina, senza umili scuse nè
						moine a cui non avrebbero piegato nè lui nè lei, ma con un riserbo
						dignitoso, e, quando il rigido conte cominciò a dar qualche segno di sgelo,
						con certi discorsi studiati, con certe attenzioni appena accennate che lo
						ruppero e lo sconvolsero affatto. Sulle prime l'atteggiarsi di Marina gli
						riusciva misterioso e sospetto; poi fu il bizzarro contegno di lei in quella
						sera burrascosa, che diventò nella sua memoria un enigma inesplicabile.
						Allora offerse a Marina un'altra stanza più gaia nell'ala sinistra del
						Palazzo. Marina rifiutò; si compiaceva della leggenda paurosa narrata da
						Giovanna. La solitudine stessa, la tristezza del vecchio Palazzo pigliavano
						fra le pareti della sua camera un che di fantastico e di patetico; ed ella
						sentiva gli occhi de' domestici e de' contadini che bazzicavano per casa
						seguire la sua persona con ammirazione mista di spavento. Ottenne invece dal
						conte, che alla Giovanna parve opera di stregoneria, di fare alto e basso
						nella sua camera a piacer suo. Ne strappò le sdrucite tappezzerie gialle e
						vi stese in luogo loro certi bellissimi arazzi che il conte serbava in
						granaio, stimandoli poco o nulla; sovrappose ai mattoni un tavolato lucido a
						scacchiera, cui gittò su, di fianco al letto e a piè di una greppina di
						velluto marrone, dei tappeti di arazzo. Il vecchio letto coronato rimase, ma
						la sua corte venne ruvidamente congedata. Una combriccola più pomposa di
						suppellettili, dame e cavalieri dell'antico regime, tutti boria e sorrisi
						studiati, ultimo avanzo invenduto degli splendori di casa Crusnelli, venne
						da Milano a pavoneggiarsi intorno al malinconico monarca.</p>
               <p>Quando si moveva tra queste eleganze invecchiate e tetre la delicata figura
						di Marina nell'abito celeste a lungo strascico, che talvolta indossava per
						capriccio nelle sue camere, ella pareva caduta dall'affresco del soffitto,
						da quel cielo sereno, dal gaio seguito di un'Aurora ignuda che vi guidava i
						balli delle Oreadi e delle Naiadi; caduta in un tenebroso regno sotterraneo
						dove il suo fiore giovanile brillava ancora, ma di bellezza meno gaia e meno
						ingenua. Quella dea lassù, tutta rosea da capo a piedi, non aveva negli
						occhi come questa il fuoco della vita terrena nè il fuoco del pensiero; e
						benchè pigliasse nel cielo uno slancio superbo con tutti i simboli della sua
						divinità, pareva, rispetto a Marina, una guattera glorificata.</p>
               <p>Nella stanza vicina, che aveva ispirato tanto orrore a Fanny, Marina fece
						collocare il suo Erard, ricordo del soggiorno di Parigi, e i suoi libri, un
						fascio di ogni erba, molto più di velenose che di salubri. D'inglese non
						aveva che Byron e Shakespeare in magnifiche edizioni illustrate, regali di
						suo padre, Poe e tutti i romanzi di Disraeli, suo autore favorito. Di
						tedeschi non ne aveva alcuno. Il solo libro italiano era una Monografia
						storica della famiglia Crusnelli pubblicata in Milano per le nozze del
						marchese Filippo, nella quale si facean risalire le origini della famiglia a
						un signore Kerosnel venuto in Italia al seguito della prima moglie di Giovan
						Galeazzo Visconti, Isabella di Francia contessa di Vertu. C'era pure un
						Dante, ma nella tonaca francese dell'abate di Lamennais, che lo rendeva
						molto più simpatico a Marina, diceva lei. Non le mancava un solo romanzo
						della Sand; ne aveva parecchi di Balzac; aveva tutto Musset, tutto Stendhal,
							<foreign>le Fleurs du mal</foreign> di Baudelaire, Renè di
						Chateaubriand, Chamfort, parecchi volumi dei Chefs d'oeuvre des littératures
						étrangéres o dei <foreign>Chefs d'oeuvre des littératures
							anciennes</foreign> pubblicati dall'Hachette, scelti da lei con uno
						spirito curioso e poco curante di certi pericoli; parecchi fascicoli della
							<foreign>Revue des deux Mondes</foreign>.</p>
               <p>La grossa barca di casa dovette stringersi alla parete per far largo a
						Saetta, lancia elegante venuta dal lago di Como, che ci aveva l'aria di
						un'allieva della scuola di ballo accompagnata dalla mamma. Il signor Enrico,
						detto Rico, figlio del giardiniere, diventò ammiraglio della squadra. Sperò,
						sulle prime, in una divisa degna di Saetta, sollecitata da Marina; ma su
						questo punto il conte, un aristocratico pieno di generose contraddizioni, fu
						irremovibile; dichiarò che per l'onore della dignità umana avrebbe preferito
						un Rico senza calzoni e senza scarpe a un Rico in livrea, fosse pure livrea
						di battelliere. E lo stesso Rico, essendosi un giorno arrischiato a dirgli
						che a Como e a Lecco aveva veduto parecchi suoi simili molto contenti della
						loro livrea, si udì rispondere, in onore della dignità umana, ch'era un
						grandissimo asino. Marina gli fece allestire un abito scuro da signorino,
						nel quale il vanitoso Rico entrava, rosso come un gambero, sprizzando riso
						da tutti i pori: fino a che gli diventò famigliare come le solite brache
						paterne ad <foreign>usum delphini</foreign>. Anche il vecchio giardino ebbe
						un ritorno di giovinezza e di civetteria dopo la venuta di Marina. Nuovi
						fiori si addensarono nelle aiuole, una fascia di ghiaia immacolata le cinse.
						E foglie e fiori furono composti dall'ossequioso giardiniere nel nome della
						marchesina, in mezzo alla grande aiuola ovale tra l'aranciera e il viale
						lungo il lago. Perchè il giardiniere e gli altri servi guardavano a lei come
						all'avvenire e gareggiavano di zelo per conciliarsene il favore. Tranne
						Giovanna, però. Giovanna non guardava così lontano, non aveva timori nè
						speranze, devota al padrone, rispettosa verso «la signora donna Marina»,
						seguitava quietamente la sua via.</p>
               <p>Del conte non si può dire che andasse rimettendosi a nuovo come parte della
						sua casa, nè che rifiorisse come il suo giardino. Ma pure anche la sua
						persona e il suo volto riflettevano qualche nuovo lume, perchè la gioventù,
						la bellezza e la eleganza, unite in una persona, irradiano intorno a sè,
						volere o non volere, uomini e cose. Si radeva più spesso, non gli si
						vedevano più certi cappelli archeologici da spaventare le passere, certi
						zimarroni ereditati in apparenza dall'antenato di ferro.</p>
               <p>Steinegge, con Marina, era ossequioso e freddo. L'aveva preceduta al Palazzo
						d'un mese appena: strano segretario, incapace di scrivere due righe di
						italiano corretto. Il conte l'aveva preso sulla raccomandazione del Marchese
						F. S. di Crema, per spogli e traduzioni sì dal tedesco che dall'inglese, la
						quale ultima lingua, Steinegge, figlio di una istitutrice di Bath, conosceva
						perfettamente. All'arrivo di Marina il pover'uomo si era creduto in dovere
						di fare lo spiritoso e il galante. Tante amarezze, tante miserie patite non
						avean potuto spegnere del tutto in lui i sentimenti cavallereschi della sua
						gioventù. Era stato un ardito ufficiale, de' primi a cavallo, de' primi con
						la sciabola in pugno, de' primi nei nobili amori; poteva egli diportarsi con
						Marina da scriba melenso? Si diede a sfoderarle complimenti antiquati e
						galanterie fuori di corso, versi di Schiller e di Goethe. Il successo non fu
						splendido. Marina non degnava avvedersi del segretario che per significargli
						con un gesto del viso, con una parola ironica, quanto poco stimasse le sue
						cortesie, il suo spirito, la sua vecchia e magra persona; e che, se le
						piaceva di essere amabile col conte, non voleva dire che lo sarebbe con
						tutti. Da quanto lo zio le aveva detto di Steinegge, ella lo giudicava un
						avventuriero volgare; a lei vissuta a Parigi tra una società spesso
						mescolata di queste figure torbide, il tipo non ispirava curiosità di sorta.
						Aveva in odio, per giunta, la lingua tedesca, lo spirito tedesco, l'amore
						tedesco, la musica tedesca, la gente, il paese, il nome, tutto. Diceva
						d'immaginare la Germania come una pipa, una enorme testa rotta di gesso, dal
						muso di borghese obeso, a cui bruci senza fiamma nel cervello aperto del
						tabacco umido, malsano, e n'escano spire di fumo denso, forme azzurrognole,
						mobili, dal grottesco al sentimentale, nuvolette che diventano nuvole,
						nuvoloni; i quali poco a poco vi calano addosso, vi avviluppano, vi tolgono
						di vedere e di respirare. Un giorno, mentre Steinegge le parlava con molto
						calore d'ideali femminili tedeschi, di Margherita e di Carlotta, ella gli
						disse con la sua indifferenza aristocratica: «Sa che effetto mi fanno Loro
						tedeschi?» E gli espose quell'amabile paragone. Mentre parlava, sul viso
						giallastro di Steinegge correva fuoco sino alla radice dei capelli, e gli
						occhi gli si stringevano in due scintille. Quando Marina ebbe finito
						rispose: «Signora Marchesina, questa vecchia pipa rotta ha avuto fiamma e
						avrà: intanto io vi consiglio molto non toccare perchè brucia.» Da quel
						giorno Steinegge tenne per sè complimenti e squarci poetici.</p>
               <p>Marina aveva il suo disegno: conquistar lo zio, impadronirsene del tutto,
						farsi portare almeno per qualche mese a Parigi o a Torino o a Napoli, in
						qualunque gran corrente di vita e di piacere che non fosse Milano; navigare
						con questa e commettere il resto alla fortuna. Lo aveva concepito la sera
						stessa del suo arrivo al Palazzo, dopo essersi misurata con il conte e
						averne assaggiato il metallo. Lottò prima di decidersi, con il cuore altero
						che non voleva piegarsi a simulazioni, benchè si sentisse morire, lì dentro,
						di scoramento. Rimediato allo strappo di quella prima sera con un contegno
						dignitoso e tranquillo, cominciò poco a poco a lodare il Palazzo, il
						giardino, i cipressi aristocratici, il lago, le montagne, il soggiorno, come
						persona che s'adagia in un riposo nuovo, ne piglia volentieri le abitudini e
						sente penetrarsi di benevolenza per le cose stesse che la circondano. Lasciò
						cadere ad una ad una quasi tutte le numerosissime corrispondenze. Il conte
						non ebbe più ad aggrottar le ciglia sulla pioggia di lettere cifrate,
						stemmate e profumate che il Rico portava dalla Posta nei primi tempi. Le
						parole pungenti sfuggitegli qualche volta all'indirizzo di queste amiche, di
						queste complici delle follie passate, per poco non avevano scompigliato i
						disegni di Marina, cui facevano groppo alla gola, in quei momenti, risposte
						sdegnose da soffiar via d'un colpo il lavoro paziente di mesi. I suoi cari
						libri francesi, romanzi e poesie, non uscirono dalla loro stanza che di
						soppiatto o quando il conte non avrebbe potuto vederli. Egli era un fiero
						dispregiatore d'ogni cosa francese, salvo che del vino di Borgogna e di
						Bordeaux. Alto repubblicano, soleva dire che i Francesi fanno all'amore con
						le idee belle e grandi, le guastano senza rispetto come fantesche; e
						finalmente le piantano malconce e svergognate per modo che gli altri perdono
						la voglia di toccarle. Li detestava come inventori della formola:
							<foreign>liberté, egalité, fraternité</foreign>, dove il secondo
						termine, diceva lui, si caccia dietro al primo per ammazzarlo a tradimento.
						E poichè nel disprezzo come nell'ammirazione non aveva misura, diceva che
						tutti gli scrittori francesi insieme non valevano la nota del bucato di
						Giovanna; che Voltaire, per esempio, era uno smisurato buffone; che lo
						scriba Thiers con la sua strategia era un ridicolo retore Formione e sarebbe
						insultato da Bonaparte, se tornasse al mondo, come colui lo fu da Annibale.
						Quando parlava di Lamartine «questa gran chitarra che una repubblica ebete
						si pose in capo sul serio», certi rudi e gagliardi paroloni piemontesi mezzo
						sepolti nella memoria gli si smuovevano dentro, venivan su con lo sdegno e
						gli uscivano come cannonate. Picchiava poi sodo sulla folla, picchiava su i
						poeti e i romanzieri francesi con furore, perchè la poesia moderna e il
						romanzo, in qualunque lingua, gli erano odiosi. «La società è inferma»,
						soleva dire, «e questi asini poltroni di letterati non fanno che eterizzarla
						continuamente». Per questo Marina non gli faceva vedere i suoi libri
						francesi. Gli parlava invece spesso e sinceramente di religione.</p>
               <p>Il conte aveva una religione tutta propria, forse non troppo logica, ma ben
						salda e tenace come le altre sue opinioni. Credente in Dio e nello spirito
						immortale, partiva dal testo «gloria in excelsis Deo et in terra pax
						hominibus bonae voluntatis» per dividere nettamente le cose del cielo dalle
						cose della terra, e operare, secondo la sua espressione, il decentramento
						religioso. «Sappia — disse una volta ad un cattolico troppo zelante, —
						sappia che Domeneddio, per festeggiare la nascita di suo figlio, ha dato
						agli uomini la costituzione.» E poi, per dimostrargli che Dio regna glorioso
						in excelsis e non governa in terra, gli citò imperturbabilmente Lucrezio
						come se costui fosse un redattore della Civiltà Cattolica. Ciò posto,
						affermava che gli uomini sono liberi di vivere sulla terra seguendo quella
						idea del vero e del bene che ciascuno è in grado di formarsi.</p>
               <p>Le opinioni di Marina non erano così nette e precise. Aveva seguite le
						pratiche cattoliche per inconscio moto del sangue, per l'impulso della
						vigorosa fede di lontani antenati. Tali fredde pratiche eran bastate lungo
						tempo a far si credesse cattolica e bastarono perchè le ribellioni del
						pensiero e del senso cui fu presto in grado di conoscere sia nei libri, sia
						nel vero, le comparissero gloriose e calde di gagliarda vita di fronte al
						suo sterile cattolicismo, come la divina ribellione di foglie e di fiori che
						rompe i vincoli dell'inverno. Nel suo nuovo soggiorno troncò risolutamente
						ogni pratica religiosa. Ella vedeva che suo zio non ne seguiva alcuna ed era
						curiosa di penetrarne le ragioni, desiderava udirsi approvare, confermare
						nel suo proposito, scoprire tanti sicuri argomenti di non credere, onde il
						pensiero moderno, ella lo sentiva, doveva esser padrone. Ma il conte
						secondava poco e male i suoi desideri: non era forte in filosofia religiosa,
						giudicava la religione piuttosto storicamente che filosoficamente. Erano i
						mali recati dalla lotta delle religioni positive e l'aspetto delle loro
						evoluzioni regolari, conformi ad una legge generale di sviluppo e di
						decadenza, che lo avevano reso scettico. Non amava però fare propaganda del
						suo scetticismo; anzi gli avvenne una volta di dire a Marina che non sarebbe
						forse un gran male se tutte le donne andassero a messa. Ella rispose che
						oramai, se credesse e andasse a messa, vorrebbe anche poterla dire; ma che
						la parte attiva dell'impostura era tutta presa dagli uomini.</p>
               <p>A lei la uguaglianza della chiesa ripugnava quanto a suo zio la uguaglianza
						politica. Non era irreligiosa di natura; pensava qualche volta che vi
						dovrebbe essere una religione speciale per le classi più alte, una religione
						liberissima, senza pratiche, quasi senza legge morale o almeno con una legge
						morale trasformata, dove al concetto del bene e del male fosse sostituito il
						concetto meno volgare del bello e del brutto, del buono e del cattivo gusto.
						Lo squisito intelletto della bellezza e dell'armonia starebbe invece della
						coscienza morale; i sensi non sarebbero combattuti, ma governati con
						l'intelletto della loro poesia. Un Dio, sì, ci vorrebbe per l'altra
						gioventù, per l'altra bellezza al di là della tomba.</p>
               <p>Il conte abborriva la musica, e Marina si guardava bene dal toccare il suo
						piano quand'egli era in biblioteca. Però gli contraddiceva risolutamente in
						fatto di pittura, esprimendo senza ritegno la sua ammirazione pei quadri
						ch'egli apprezzava meno. Marina si compiaceva d'un dipinto arcaico come
						d'una suppellettile di lusso, ma comprendeva soltanto le opere del gran
						secolo dello splendore e della forza. Quelle dei migliori maestri veneziani
						le affrettavano il sangue nelle vene, le ispiravano uno strano turbamento di
						ambizioni e di desideri ch'ella non sapeva spiegare a sè stessa. Il conte
						aveva in salotto uno stupendo ritratto di gentildonna attribuito a Palma il
						Vecchio. Gli occhi di Marina scintillavano posando su quella bellezza dal
						viso ardito e sorridente, dalle spalle possenti ch'emergevano col seno
						dall'abito sfarzoso di broccato giallo. In questo argomento dell'arte il
						conte si mostrava assai mansueto; neppure le contraddizioni vivaci lo
						irritavano; anzi gli avveniva spesso di guardar Marina con dolcezza
						mentr'ella combatteva focosamente per suoi pittori prediletti; il vecchio si
						ricordava allora della propria madre e taceva.</p>
               <p>Malgrado il favore che veniva acquistando presso lo zio, Marina provava
						un'avversione sempre crescente per quest'uomo austero, sprezzatore delle
						lettere, delle arti, d'ogni eleganza, che le infliggeva la vergogna di
						nascondere, almeno in parte, l'animo suo. Ella non era nata ipocrita e fu
						mille volte per prorompere e dire al conte che non lo poteva soffrire, che
						non intendeva dovergli gratitudine alcuna, nè rispetto, nè ubbidienza. Ma
						non lo fece. Dopo quest'impeti frenati a fatica, pigliava Saetta e partiva,
						ora sola, ora col Rico, si gettava a qualche riva solitaria e saliva
						rapidamente la montagna con un vigore cui nessuno avrebbe attribuito alla
						sua graziosa persona. I contadini che la incontravano ne stupivano. Gli
						uomini e le ragazze la salutavano, le donne no. Dicevano tra loro che colei
						andava sempre per demoni di boschi e di sassi, e a messa non ci aveva mai
						portati i piedi: ch'era un'altra scomunicata come la Matta del Palazzo,
						quella di una volta.</p>
               <p>Quando era giunta a chetare i nervi con la stanchezza, Marina ridiscendeva al
						lago, dove Saetta l'attendeva pazientemente, custodita spesso dal
						giubboncello e dalle scarpe del Rico; mentre questo operoso signore correva
						i dintorni a coglier frutta, o a disporre trappole per ghiri, archetti per
						gli uccelli, con una destrezza che tutti i monelli del paese gli
						invidiavano.</p>
               <p>Curioso ragazzo, quel Rico. Era il primo de' primi alla caccia, alla pesca,
						al nuoto, alle sassate e alla scuola. Leggeva e rileggeva con passione i
						libriccini toccati in premio e il Guerrin Meschino, principio e fine della
						biblioteca di famiglia. Copriva qualche volta con grande onore le funzioni
						di chierico della parrocchia e si vantava di declamare il suo latino come
						«on scior curât»; per cui passava sdegnoso e altero nella sua tonachella
						bianca fra la minor caterva dei sudici marmocchi ammucchiati alla
						balaustrata dell'altare maggiore. Ai padroni era devoto ciecamente. Diceva
						di voler bene prima al Signore, poi alla mamma, poi ai «sciori», poi al
						papà, poi alla «sciora maestra», poi al «scior curât». Non c'erano per lui
						altri «sciori» al mondo che quelli del Palazzo. Ne parlava come se fosse una
						cosa sola con essi, opponendo sempre «il nostro palazzo», il «nostro
						giardino», la «nostra lancia» alle cose di cui gli si raccontavano
						meraviglie. Aveva la lingua d'un passero; giuocasse, lavorasse o mangiasse,
						gli era uno scoppiettìo continuo di chiacchiere e di risa, salvo quando si
						trovava in presenza del conte, che allora ammutoliva. Conosceva tutti i
						pettegolezzi del paese e possedeva un fondo inesauribile di fiabe, di
						leggende popolari. Marina lo interrogava spesso sulle tradizioni relative
						alla Matta del Palazzo. Egli le raccontava in mille modi, intrecciandovi il
						lavoro della sua capricciosa e poetica fantasia, specialmente nella
						catastrofe del dramma. Un giorno l'eroina scompariva <foreign>insalutato
							hospite</foreign>, per andarsene «drizza» a casa del diavolo; un altro
						giorno il marito la faceva buttar giù nel Pozzo dell'Aquafonda in Val
						Malombra, come la gente del paese chiamava un vallone deserto della montagna
						di fronte al Palazzo, l'ultimo feudo di Marina, diceva lei. Ma lo
						scioglimento preferito dal poeta era questo: l'infelice prigioniera usciva
						di notte dal suo carcere attorcigliata intorno a un raggio di luna e si
						dileguava nell'azzurro.</p>
               <p>Marina si divertiva di questi racconti e della cronaca del paese che il
						ragazzo le narrava con una mistura incredibile di malizia e d'ingenuità.
						Ella era da quasi un anno al Palazzo e di viaggio non si parlava. La sua
						salute se ne risentiva veramente. Sofferenze nervose non gravi, ma
						frequenti, cominciarono a travagliarla. Ella disegnò subito di trarne
						profitto; intanto ogni lieve distrazione le era cara, persin quelle che le
						fornivano le chiacchiere del Rico.</p>
               <p>Giunse così l'aprile del 1863; giunse, nei tranquilli splendori del tramonto,
						una sera sinistra per Marina.</p>
               <p>Laggiù a ponente, nubi colossali ardevano nel cielo e nel lago divisi
						dall'umile striscia nera dei colli; ardevano le cime verdi in faccia al
						Palazzo, e a levante i picchi inaccessibili dell'Alpe dei Fiori. Al basso
						durava nell'ombra un qualche lume, un tepore del sole recente, vestigia
						risus; e da ogni valloncello calavano ad increspar il lago, per breve
						tratto, soffi pregni degli odori primaverili. Vi si spandeva pure ed entrava
						per tutti gli echi delle valli il suono festoso delle campane di R... La
						gran porta nera della chiesa parrocchiale versava sul sagrato, che tocca a
						levante il ciglio della costa verso il lago, un lento fiume di gente
						accalcata che si spandeva poi rapidamente. Gli era un rimescolio, uno
						schiamazzo come d'una gran frotta di pulcini, di paperi cui la gastalda
						abbia aperto l'uscio de' campi. Folla e grida intorno ai rivenditori di
						zufoli e di ciambelle che si spargevano sonando dappertutto. Sotto i noci e
						fra le macchie d'alloro che pendono sopra la chiesa, strepitavano bevitori e
						mangiatori. Un po' in disparte si raccoglieva il fiore del bel sesso di R...
						e dei dintorni; mamme e nonne tutte linde, ridenti nelle loro cuffie, spose
						poderose chiuse in certe campane di seta nera con tanto di catena d'oro, di
						pendenti d'oro, di spilloni d'oro, ragazze serie e pudibonde sotto i
						cappellini a nastri di una civetteria furiosa. I preti giravano lentamente
						tra le ondate della folla, pettoruti, accesi in faccia, col berretto a croce
						sulla nuca, e il sigaro di virginia in bocca. Un branco di monelli s'era
						precipitato per l'uscio del campanile ad avvinghiar freneticamente le corde
						delle tre campane che suonarono e suonarono senza misura nè decoro, come
						vecchie impazzite, sinchè il sagrestano assalì quei demoni a moccoli, a
						scappellotti, a strappate; e fattili rotolar fuori dall'uscio in un mucchio,
						assestò loro un calcio collettivo e diede alla chiave una furibonda mandata.
						Il Rico, ch'era lì presso col suo zufolo in bocca aiutò, ci duole dirlo, le
						prepotenze dell'autorità ecclesiastica, e si mise ad inseguire i rei
						gridando: «Aspetta me! Aspetta me!». Ma nessuno lo aspettò, ed egli,
						correndo all'impazzata, capitò invece come un montone tra le gambe del
						cappellano di..., il quale gli diede del «maledetto asino», una buona
						scrollata e uno scapaccione di congedo. Il Rico se ne andò mogio mogio, a
						guardar gli strumenti della banda di V... che aveva suonato in chiesa, alla
						brava, fior di polke e di galopp e s'era attavolata a bere lì presso. Il
						ragazzo, fiutando gli ottoni sfolgoranti, udì quella gente che parlava
						d'andar più tardi al lago a suonare. Gli venne in mente di domandare subito
						alla sua padrona se volesse prendere Saetta e godere lo spettacolo. Corse
						via come una lepre, saltò il muricciuolo del sagrato e sparve giù pel bosco
						verso il sentiero del Palazzo, che passa a mezza costa.</p>
               <p>Marina passeggiava quella sera in giardino lungo la balaustrata del lago con
						un signore piccolo dal lungo soprabito scuro, dai vasti piedi, che non
						sapeva come camminare nè dove tener le mani e sorrideva di continuo. Era il
						povero mediconzolo di R... che tutti chiamavano el pittòr per la sua
						debolezza di tingersi la barba.</p>
               <p>— Che peccato, dottore — diceva ella appoggiandosi alla balaustrata e
						guardando il tramonto — che peccato che quest'aria mi faccia così male!
						Com'è cattivo Lei a non metterci dentro qualche cosa per me!</p>
               <p>Il «pittòr» ci mise dentro un sospiro, giunse le mani, piegò il capo sulla
						spalla destra, e cominciò col suo solito risolino:</p>
               <p>— Se potessi, signora marchesina, se potessi...</p>
               <p>E non potè dir altro.</p>
               <p>— Pensi. Non si potrebbe farmi una casina di ferro e vetro come si fanno per
						le palme e per le muse e soffiarvi dentro un'aria molle, un'aria tenera e
						non celestiale? Perchè non parla, dottore? Dica, se non mi fanno la casina,
						cosa succederà del mio cuore e dei miei nervi?</p>
               <p>— Non si può sapere, signora marchesina, non si può sapere: possono soffrir
						molto, specialmente il cuore. (Se non fossi tanto asino — pensò il «pittòr»
						— qui potrei dire qualche cosa di grazioso). Sicuro; quando, la vede, si ha
						un cuore sensibile...</p>
               <p>— All'aria... — suggerì Marina.</p>
               <p>— All'aria — capitombolò il pover'uomo — si può andar soggetti, nei paesi di
						montagna, a frequenti palpitazioni, che poi, neh, rinnovandosi spesso e con
						violenza, finiscono con generare una viziatura organica, la quale può
						condurre quando che sia a un precipizio.</p>
               <p>— Quanto è amabile, dottore! E i nervi?</p>
               <p>— Ma sicuro, ci sono anche i nervi. I suoi nervi, stando sempre in quest'aria
						farebbero, La vede, la rivoluzione. Vorrebbero comandar loro e far da
						prepotenti, La mi capisce? Quest'aria Le va benissimo per tre o quattro
						mesetti l'anno, mica di più.</p>
               <p>— Proprio così, dottore?</p>
               <p>— Proprio così.</p>
               <p>— Si guardi bene, disse Marina facendo il viso serio, — si guardi bene dal
						ripetere queste cose a mio zio. Mio zio penserebbe che io desideri cambiare
						soggiorno. Io non gli chiederò mai questo sacrificio, caro dottore;
						respirerò piuttosto il veleno della buona madre natura. Non sono nè vecchia
						nè brutta e non ci tengo affatto a diventarlo. Ci tiene Lei, dottore, a
						invecchiare?</p>
               <p>Come un zuccherino di menta inglese al primo posarsi sulla punta della vostra
						lingua vi irradia per le viscere un'aura non capite bene se di fuoco o di
						gelo, una specie di puro lume sensibile al gusto, che sembra invader tutto
						l'esser vostro, così le ultime inattese parole di Marina e lo sguardo che lo
						accompagnò, irradiarono nelle viscere del turbato «pittòr» un'aura di
						refrigerio insieme e di ardore, un arcano lume sensibile a quell'occhio
						interno che ciascuno di noi possiede, Dio sa in quale recondita occhiaia.
						Benchè vecchio e brutto, egli era di temperamento amoroso; inclinato a
						spiccie e caute galanterie campagnole, era pur capace di fiamme
						donchisciottesche. Si figurava di essere innamorato di Fanny, una
						ghiottoneria squisita per lui; ma ora quel complimento di Marina, di una dea
						a cui non aveva mai osato alzare il pensiero, gli fece perdere il lume
						dell'intelletto. E non vide agli angoli della bocca di lei l'impercettibile
						riso. Non vide neppure il conte Cesare che si accostava lentamente, a capo
						chino, con le mani congiunte tra la schiena e il soprabito tutto aperto e
						rovesciato all'indietro.</p>
               <p>— Che sta scritto sulla ghiaia, zio? — gli disse Marina sorridendo.</p>
               <p>— Vi sta scritto — rispose il conte — che voi avete camminato troppo e che
						questo diabolico dottore vi ha fatto furiosamente la corte. Non è vero,
						dottore? Metta, metta il Suo cappello. Dunque, come ha trovato mia
						nipote?</p>
               <p>— Quasi benissimo — interruppe questa. — Glielo dimostri Lei con i suoi
						termini, dottore. Quanto a me non posso soffrire il discorso orribile
						ch'Ella farà, e Le do la buona sera.</p>
               <p>Così dicendo, Marina stese al dottore una sottile manina profumata, ricca nel
						suo candore quasi trasparente, di occulte malizie, di elettricità senza
						nome, di espressioni potenti e rapide oltre alla parola: e, significatogli
						con essa di non parlare, mosse verso casa. Ell'aveva un lume singolare negli
						occhi. Si teneva sicura che il dottore avrebbe rappresentato al conte la
						necessità di portarla per qualche tempo in aria diversa, e non avrebbe
						taciuta la eroica abnegazione di lei che si disponeva di affrontare una
						legione di malattie pur di non chiedere sacrifizî allo zio. Da questo
						sperava molto.</p>
               <p>Stava per entrare in casa quando le comparve davanti il Rico trafelato, che
						buttò fuori in fretta e in furia le sue luminose idee, e, avuta la risposta,
						saltò nel vestibolo, ricomparve carico di cuscini e di scialli, e via come
						il lampo alla darsena, seguito lentamente da Marina. Quanto era dolce la
						sera e come scivolava bene sull'acqua chiara la piccola Saetta! Il Rico era
						in lena; la sottile prora nera pareva volare tra cielo e cielo e la poppa
						correva tra i grandi ovali segnati dai remi. Ad ogni tratto il rematore si
						fermava a guardare verso la riva di R... Le barche non venivano, ma si
						udivano dall'alto ondate di musica or più or meno sonore. Certo la banda
						s'era fermata in piazza a far ballare le ragazze e i giovanotti. Il Rico
						propone di andar verso riva, ma donna Marina gli ordina di fermarsi al largo
						e di aspettare. Egli comincia un'enfatica apologia della banda forestiera,
						del famoso suonatore che ha imparato a Como, di quell'altro prodigio che ha
						imparato a Lecco, dei loro strumenti; donna Marina gli ordina di tacere.
						Tacere lui? — Non suonano più, ecco, vengono, son qua; no, non vengono
						ancora, adesso s'imbarcano; oh, dei lumi! Son lanterne! Son palloni! Ora sì
						che vengono proprio! Suonano, suonano!</p>
               <p>— Rema — disse Marina — verso la musica.</p>
               <p>Vengono prima a paro due barche illuminate, piene zeppe di suonatori ritti in
						piedi che soffiano a più potere nei flauti, nei clarinetti, nelle trombe,
						tenuti in riga a cannonate di gran cassa: poi vengono altre barche oscure
						col pubblico. Dopo ogni pezzo scoppia da quest'ultime barche un subisso di
						grida, di applausi, di apostrofi ai rematori, ai timonieri, all'uno,
						all'altro, di strilli modulati, acutissimi. La flottiglia si avanza lenta
						per la quiete del lago tutto bruno, passa davanti a Marina.</p>
               <p>Suonano un <foreign>pout-pourri</foreign> di canzoni popolari lombarde e a
						tutta quella buona gente ci si rimescola il sangue di tenerezza e
						d'orgoglio. Sono i loro amori, le loro allegrezze, è il loro fiore d'un
						giorno; è il canto uscito dalle loro viscere che si spande glorioso e
						potente fra le care montagne. I suonatori vi mettono uno slancio, un fuoco
						insolito, i remi rompono l'acqua tuonando, le vecchie barche saltano avanti,
						tutti cantano colla musica:</p>
               <p>L'è sett'anni che son maridada</p>
               <p>Perchè s'era la bella biondin.</p>
               <p>Forza ai remi! Anche quel vecchio battelliere di poppa si ricorda del suo
						buon tempo, e si mette a remar con l'arco della schiena e mette fuori anche
						lui la sua voce sconnessa:</p>
               <p>Passeggiando per Milan</p>
               <p>L'era un giorno ch'el pioveva</p>
               <p>La mia bella la piangeva</p>
               <p>Per vedermi andà soldà.</p>
               <p>Canta, canta, vecchio battelliere di poppa. Spendi nel canto l'ultimo vigore
						della tua voce, l'ultimo fuoco del tuo cuore. Non fosti chiuso tu pure,
						quand'eri giovane e bello, da due braccia amorose?</p>
               <p>Il Rico si lascia trasportare dall'entusiasmo, e dimentico dei doveri del
						proprio stato, mette a profitto i suoi polmoni di acciaio per remare e
						cantare ad un punto:</p>
               <p>Oh che pena, oh che dolore,</p>
               <p>Che brutta bestia, che l'è l'amore.</p>
               <p>Non si muove un atomo d'aria. Sui fianchi ombrosi delle montagne ogni fil
						d'erba, ogni fogliolina recente ascolta immobile la dolce musica lontana che
						parla d'amore; sui pioppi dei prati ascoltano gli usignoli; al chiarore
						delle fiaccole e delle lanterne salgono a fior d'acqua grossi pesci
						attoniti; e il lago, zitto come olio, palpita lievemente tra la scia delle
						barche rigata dal raggio azzurrino di Vespero.</p>
               <p>Quella sera l'aria dei monti non nuoceva a Marina. Ell'avrebbe forse
						preferito seguire un fresco sul Canalgrande o una serenata a Bellagio, dove
						la fragranza, per così dire, delle più squisite voluttà mondane è nell'aria
						ed entra sino al cuore: ma tuttavia sapeva apprezzare l'agreste poesia di
						quella sera di aprile sul lago e la ingenua semplicità, non sempre volgare,
						dei canti usciti dalla fantasia del popolo. E, pensando che probabilmente
						avrebbe presto lasciato lago e montagne, pensiero pieno d'inique speranze,
						li giudicava senza inimicizia, assaporava la musica e ammirava la scena come
						ghiottonerie rare, gratissime per una volta a palati fini e curiosi come il
						suo; così avrebbe gustato un quadrettino fiammingo, un'aria di Cimarosa.</p>
               <p>Poi, quando i suoni e i canti si andarono dileguando da lontano e Saetta
						mosse lentamente, quasi a malincuore, verso il Palazzo, le impressioni di
						quella sera si addentravano poco a poco nell'anima sua rammollita dal
						voluttuoso languore che l'aprile ispira: e vi si mesceva una gran sensazione
						di sgomento, simile a certe doglie che ci saettano e passano e passano e poi
						ce ne scordiamo; e si trova in seguito ch'erano frettolose messaggiere di un
						grosso male in cammino. L'orologio di R... suonò le nove. Non le parve la
						solita campana. Come poteva avere un'altra voce? Stette in ascolto. Le
						balenò alla mente d'essersi trovata un'altra volta sul lago, esattamente
						nello stesso luogo e alla stess'ora, d'aver ascoltata la campana e fatto lo
						stesso pensiero che il suono era diverso del consueto. Ma quando?</p>
               <p>Le era accaduto parecchie altre volte, specialmente nell'adolescenza, di
						venir sorpresa da simili riproduzioni di circostanze e di pensieri, senza
						poter ricordare l'epoca del loro primo passaggio. Ne aveva parlato. Suo
						padre s'era stretto nelle spalle: che si ha a fare attenzione a simili
						sciocchezze? Miss Sarah aveva detto: «E dunque?» Le amiche l'avevano
						assicurata che a loro succedeva la stessa cosa ogni giorno. Marina non ne
						parlò più, ma ci pensò ancora.</p>
               <p>Questi lampi di reminiscenza solevano riferirsi a circostanze tra le più
						indifferenti della vita. Le rimaneva perciò sempre dubbio se si trattasse di
						reminiscenze vere e proprie o di allucinazioni. Stavolta non era così.
						Pensando e ripensando, si persuase di non essersi trovata mai sul lago a
						quell'ora; era dunque un'allucinazione.</p>
               <p>Quando scese al Palazzo, il conte si era già ritirato. Ella passeggiò un
						tratto su e giù per la loggia, entrò nelle sue stanze, prese un libro, lo
						gettò via, ne prese un altro, gittò via anche quello, si provò a scrivere
						una lettera e, dopo aver pensato alquanto con la penna in mano, stracciò il
						foglio, si trasse due anellini, li buttò sulla ribalta abbassata dello stipo
						antico che le serviva di scrivania, e andò al pianoforte. Suonò uno dei suoi
						pezzi prediletti, la gran scena dell'evocazione delle monache nel Roberto.
						Ella non intendeva, non suonava che musica d'opera.</p>
               <p>Suonò come se gli ardori delle peccatrici spettrali fossero entrati in lei
						più violenti. Alla tentazione dell'amore si fermò, non potè proseguire. Quel
						foco interno era più forte di lei, la opprimeva, le toglieva il respiro.
						Chinò la fronte sul leggìo. Pareva che ardesse anche quello. Si alzò in
						piedi, guardando nel vuoto. La divina musica vibrava ancora nell'aria, le
						pareva di respirarla, di sentirla nel petto; ne le correva uno spasimo
						voluttuoso per le braccia.</p>
               <p>Finalmente abbassò gli occhi sul pavimento, li posò involontariamente su
						qualche cosa che brillava a' suoi piedi. Guardò, senz'averne coscienza, quel
						punto brillante che a poco a poco le venne fermando la fantasia, finchè lo
						vide e lo raccolse. Era uno degli anellini buttati da lei sulla ribalta
						dello stipo. Cercò l'altro. Sulla ribalta non c'era, nell'interno dello
						stipo non c'era, sul pavimento neppure. Marina s'irritò, frugò persino sotto
						lo stipo. Nulla. Cacciò ancora la mano nel vuoto che si apriva sotto il
						piano stesso della ribalta, fra due ordini di cassettini. Frugando là dentro
						si accorse di un piano, e, introdottovi l'indice, vi sentì l'anello. Non
						potendovi entrare con due dita, cercò levarnelo serrandolo tra il
						polpastrello dell'indice e il legno. Con sua meraviglia non le riuscì:
						l'anello pareva preso e trattenuto da un uncino. Mentre Marina faceva ogni
						sforzo di vincere questa resistenza, s'udì lo scatto di una molla; il piano,
						dove posava la mano di Marina cadde di alcuni centimetri, l'anello vi
						ruzzolò su. Marina, sorpresa, ritirò la mano in fretta; poi, rifrugando
						trovò che, in fondo, la mano entrava più addentro di prima e che v'erano in
						quell'ultima cavità degli oggetti.</p>
               <p>Ne li trasse ad uno ad uno. Erano un libro di preghiere, uno specchietto
						piccolissimo con la cornice d'argento, una ciocca di capelli biondi legata
						con un brandello di seta nera, e un guanto.</p>
               <p>Marina, attonita, faceva passare e ripassare ciascun oggetto sotto la
						fiammella di una candela. I capelli erano finissimi; parevano d'un bambino.
						Il guanto, a un bottone solo, era piccolo, stretto, allungato; aveva l'atto
						di una cosa viva: conteneva ancora, per così dire, lo spirito della mano
						delicata che l'aveva portato un giorno. A chi erano appartenuti quegli
						oggetti? Quale amore, quale occulto disegno li aveva nascosti là dentro?
						Marina frugò da capo nella cavità misteriosa, sperando trovare uno scritto,
						ma senza frutto. Riprese ad esaminare gli oggetti. Le pareva che ciascuno
						d'essi si struggesse di parlare, di gridare: intendi! Finalmente, voltando e
						rivoltando per ogni verso lo specchietto, s'avvide di qualche segno
						tracciato a punta di diamante sul vetro. Erano lettere e cifre segnate da
						una mano incerta. Con paziente attenzione Marina arrivò a leggere la
						seguente laconica scritta:</p>
               <p>«Io — 2 maggio 1802.»</p>
               <p>Parve a Marina che una luce lontana e fioca sorgesse nell'anima sua. 1802!
						Non viveva in quel tempo al palazzo la infelice prigioniera, la pazza della
						leggenda? Forse era lei. Quel guanto, quei capelli erano reliquie sue.</p>
               <p>Ma nascoste da chi?</p>
               <p>Marina, quasi senza sapere che si facesse, afferrò il libro di preghiere e ne
						sfogliò le pagine.</p>
               <p>Ne cade un foglio ripiegato, tutto, tutto coperto di caratteri giallognoli,
						sbiaditissimi. Ella lo apre e vi legge:</p>
            </div>
            <div type="letter">
               <p>«2 maggio 1802.»</p>
               <p>«per ricordarmi»</p>
               <p>«Ch'io mi ricordi, nel nome di Dio! Altrimenti perchè rinascere? Ho pregato
						la Vergine e Santa Cecilia di rivelarmi il nome che mi sarà imposto allora.
						Non vollero. Ebbene, qualunque sia il tuo nome, tu che hai ritrovato e leggi
						queste parole, conosci in te l'anima mia infelice. Avanti di nascere hai
						sofferto tanto tanto (questa parola era ripetuta dieci volte in caratteri
						assai grandi) col nome di Cecilia.</p>
               <p>«Ricordati! Maria Cecilia Varrega di Camogli, infelice moglie del conte
						Emanuele d'Ormengo.</p>
               <p>«Ricordati la sera del 10 gennaio 1797 a Genova in casa Brignole: ricordati
						il viso bianco, il neo sulla guancia destra della santa zia, suor Pellegrina
						Concetta.</p>
               <p>«Ricordati il nome Renato, l'uniforme rosso e azzurro, gli spallini e i
						ricami d'oro al collo e la rosa bianca del ballo Doria.</p>
               <p>«Ricordati il carrozzone nero, la neve e la donna di Busalla che mi ha
						promesso di pregare per me.</p>
               <p>«Ricordati la visione avuta in questa camera, due ore dopo mezzanotte, le
						parole di fuoco sfolgoranti sulla parete, parole di una lingua ignota e
						tuttavia chiarissime in quel punto alla mia intelligenza che vi intese il
						conforto e la promessa divina. Mi è impossibile trascrivere quei segni, non
						ne ricordo che il senso. Dicevano che rinascerei, che vivrei ancora qui,
						amerei Renato e sarei riamata da lui; dicevano un'altra cosa buia,
						incomprensibile, indecifrabile; forse il nome che egli porterà allora.</p>
               <p>«Vorrei scrivere la mia vita intera, non ne ho la forza; bastino quei
						cenni.</p>
               <p>«Cambiati nome! Che io torni a essere Cecilia. Ch'egli ami Cecilia!</p>
               <p>«Questo stipo era di mia madre; nessuno conosce il segreto. Vi pongo lo
						specchietto a cornice d'argento che la mamma ha avuto a Parigi da
						Cagliostro. Mi vi sono guardata a lungo, a lungo; lo specchietto ritiene la
						fisonomia dell'ultima persona che vi si è guardata. Vi ho incisa la data con
						la pietra del mio anello.</p>
               <p>«Questi sono i miei capelli. Non li conosci? Pensa. Strana cosa parlare a te
						come se tu non fossi io stessa! Come son belli e fini i miei capelli! Vanno
						sotterra senza un bacio d'amore, senza una carezza. Come son biondi! Vanno
						sotterra.</p>
               <p>«Anche tu, piccola mano mia! Metto coi capelli un guanto per ricordarmi di
						te, piccola mano. Nota che il pollice del guanto mi è corto. Chi sa se avrò
						una manina così bella, così morbida? La bacio. Addio!!</p>
               <p>«Ho pochi giorni a vivere. È la sera del 2 maggio 1802. Non so l'ora, non ho
						orologio.</p>
               <p>«Le finestre sono aperte. Ecco le mie sensazioni: un'aria tepida, un odor di
						bosco, un cielo verdognolo, così soave! E queste voci sul lago e queste
						campane e queste lagrime mie calde, possibile non le ricordi?</p>
               <p>«Anima mia, imprimi bene in te stessa questo. Il conte Emanuele d'Ormengo e
						sua madre sono i miei assassini. Ogni pietra di questa casa mi odia. Nessuno
						ha pietà! Per un fiore, per un sorriso, per una calunnia! Oh, ma adesso no!
						Adesso con la volontà, col desiderio immenso, son tutta sua, tutta!</p>
               <p>«Son cinque anni e quattro mesi che son qui, che essi non parlano a me e che
						io non parlo ad essi. Quando mi porteranno in chiesa ci verranno anche loro,
						forse. Saranno vestiti a lutto, mostreranno alla gente un viso triste e
						risponderanno ai preti: <foreign>lux perpetua luceat ei</foreign>. Allora,
						allora vorrei rizzarmi sul cataletto e parlare!</p>
               <p>«Madre mia, padre mio, è vero che siete morti, che non potete difendermi? Ah,
						d'Ormengo, vili, vili, vili! Almeno non soffrono.</p>
               <p>«Debbo arrestarmi un momento. I miei pensieri non mi obbediscono, si muovono
						tutti in una volta, si aggruppano qui in mezzo alla fronte, vi fanno una
						smania che non ha sollievo.</p>
               <p>«Addio, sole: a rivederci.</p>
               <p>«Porta nera, porta nera, non aprirti ancora!</p>
               <p>«Calma. Alcune regole per quel giorno.</p>
               <p>«Quando nella seconda vita avrò ritrovato e letto il presente manoscritto,
						m'inginocchierò immediatamente a ringraziar Dio; quindi, paragonati i miei
						capelli d'adesso a quelli d'allora, provato il guanto e, guardata la
						immagine nello specchio, spezzerò a quest'ultimo il vetro che dev'essere
						rinnovato per poter servire un'altra volta, e riporrò tutto nel segreto. Poi
						converrà premere sull'uncino per far tornar su il piano orizzontale.</p>
               <p>«Aver fede cieca nella divina promessa: lasciar fare a Dio.</p>
               <p>«Sieno figli, sieno nipoti, sieno parenti, la vendetta sarà buona per tutti.
						Qui aspettarla, qui.</p>
               <p>«Cecilia».</p>
               <p>Marina lesse avidamente e non intese.</p>
               <p>Rilesse. Al passo: «Tu che hai ritrovato e leggi queste parole, conosci in te
						l'anima mia infelice», si fermò. Prima non le aveva notate.</p>
               <p>L'occhio suo si fermò su quelle parole, e le mani, che tenevano il foglio,
						tremarono. Ma per poco. Ella proseguì a leggere e le bianche mani tremanti
						parvero pietrificate.</p>
               <p>Giunta alle parole «m'inginocchierò immediatamente a ringraziar Dio» chiuse
						il manoscritto tenendovi dentro l'indice della mano destra e rimase immobile
						in piedi, con la testa china sul petto.</p>
               <p>Riaperse il manoscritto, lo rilesse per la terza volta. Poi lo depose e
						riprese la ciocca di capelli. Le sue mani si movevano lentamente, non avevan
						più nulla di nervoso. La fisonomia era marmorea: non v'erano scritte nè
						incredulità, nè fede, nè pietà, nè paura, nè meraviglia.</p>
               <p>Un passo pesante nel corridoio. Marina si trasformò. I suoi occhi
						scintillarono, il sangue le corse al viso; chiuse con impeto la ribalta
						dello stipo e si slanciò alla porta.</p>
               <p>Era Fanny, che aveva un passo da corazziere.</p>
               <p>— Vattene — disse Marina.</p>
               <p>— Ah, Signore, che furia, cos'è accaduto?</p>
               <p>— Nulla, non ho bisogno di te stasera, vattene a letto — ripetè Marina più
						ricomposta nella voce e nel viso. Fanny se ne andò.</p>
               <p>Marina stette in ascolto de' suoi passi finchè la udì scendere le scale.
						Allora tornò allo stipo.</p>
               <p>Esitò a riaprirlo, ne considerò i geroglifici, le figure enigmatiche d'avorio
						intarsiato nell'ebano, che avevano in quel momento per lei la espressione
						funebre di spettri saliti a galla in una corrente nera infernale. Si decise
						e riabbassò la ribalta.</p>
               <p>Trasalì; lo stipo era stato chiuso in furia e lo specchietto era andato in
						pezzi secondo la volontà di Cecilia. Rilesse l'ultima pagina del
						manoscritto, si sciolse i capelli, ne tolse in mano una treccia e l'accostò
						alla ciocca di Cecilia; i vivi e i morti non si rassomigliavano affatto.</p>
               <p>Prese il guanto. Come n'era fredda la pelle! Metteva i brividi. No, neppure
						il guanto andava bene: era troppo piccolo.</p>
               <p>Marina ripose nel segreto il manoscritto, il libro, il guanto, i capelli, la
						cornice con i pezzi dello specchietto e premette forte sull'uncino. La molla
						scattò, il piano risalì a posto. Ciò fatto, cadde ginocchioni, appoggiò le
						braccia sulla ribalta dello stipo e si nascose il viso. La candela che
						ardeva sopra di lei e le illuminava di riflessi dorati le onde diffuse dei
						capelli, parve allora la sola cosa viva nella camera. La fiamma aveva delle
						strane inquietudini, dei sussulti, degli slanci e dei languori
						inesplicabili; si veniva lentamente abbassando come se fosse ansiosa di
						calare all'orecchio di Marina e sussurrarle: «Che hai?» Ma neppure se lo
						spirito di luce avesse parlato così al piccolo orecchio di rose, si sarebbe
						udita risposta. Quella figura inginocchiata non aveva più sensi nè voce. Il
						cuore le batteva appena: il sangue stesso, forse, era quasi fermo. La sua
						forte intelligenza e la sua volontà, chiuse nel cervello, fatto intorno a sè
						un gran silenzio, combattevano il fantasma uscito davanti alla graziosa
						persona col truce proposito d'infiltrarlesi nel sangue, di avvinghiarlesi
						alle ossa, di suggerle la vita e l'anima per mettersi al loro posto. In
						altri momenti lo scetticismo che Marina teneva dall'uso del mondo non
						l'avrebbe nemmeno lasciata accostare da qualsiasi fantasma; ma quel sottile
						velo di scetticismo che copriva sempre il pensiero in tempo di calma come
						una crittogama di acque stagnanti, si era squarciato e disperso
						nell'incomprensibile turbamento di spirito che l'aveva assalita tornando al
						Palazzo.</p>
               <p>La sua prima impressione nell'afferrare la strana idea suggerita nel
						manoscritto era stata di sgomento.</p>
               <p>L'aveva vinta subito con un atto di volontà, con il proposito di esaminar
						freddamente, d'intender ogni parola. Raccoltasi poi nella meditazione
						intensa di quanto aveva letto, udì una imperiosa voce interiore che le
						disse:</p>
               <p>— No, non è vero.</p>
               <p>E subito dopo diffidò di questa voce stessa che non parlava più. Ella non
						poteva aver valore che per essere la conclusione di efficaci argomenti
						attraverso i quali fosse passato il suo pensiero con la rapidità del
						fulmine. Bisognava far tornare indietro, fargli rifare, passo passo, la
						via.</p>
               <p>Quella donna non era sana di mente. Lo diceva la tradizione, lo confessava
						lei stessa, lo significava la concitazione, il disordine febbrile delle sue
						idee, quand'anche il concetto sostanziale dello scritto non bastasse per sè
						a dimostrarlo. Questo concetto di una seconda esistenza terrena aveva essa
						almeno qualche cosa di originale che potesse far sospettare un'ispirazione
						superiore, far prendere sul serio le visioni di Cecilia? No, era una ipotesi
						antica come il mondo, notissima, che l'infelice poteva assai facilmente
						avere udita o letta, che aveva trovato, al dì del dolore, nella propria
						memoria. Allora essa l'avea afferrata, ne aveva tratto il suo ristoro, ne
						aveva vissuto: l'idea era diventata, a questo modo, sangue del suo sangue.
						Visioni? Le pareti avevano risposto alla povera demente ciò che ella
						chiedeva loro con la più grande energia di volontà e di immaginazione. Avean
						risposto con fuoco, sì. Con chiarezza? No. Che significavano i capelli, il
						guanto, lo specchio? perchè far paragonare la mano, i capelli morti con la
						mano e i capelli vivi? Sperava costei di rinascere o di risorgere?</p>
               <p>Lo scritto era dunque un frutto del delirio. Solo qualche ricordo della vita
						anteriore che si destasse ora nell'animo di lei, Marina, potrebbe dimostrare
						l'opposto.</p>
               <p>Apriti, anima! Ella interrogò sè stessa sui ricordi accennati nel manoscritto
						come chi si curva sopra un pozzo buio e profondo e chiama e sta in ascolto
						se qualche voce, se qualche eco risponda.</p>
               <p>Camogli? Nessuna eco, nessuna memoria. Genova? Silenzio. Suor Pellegrina
						Concetta, Renato? Silenzio. Palazzo Doria, palazzo Brignole, Busalla,
						Oleggio? Silenzio, sempre silenzio. Così talvolta, ad alta notte, in qualche
						sala d'aspetto ingombra di gente e male illuminata da un fumoso lume a
						petrolio, si grida una sequela di nomi di paesi e di città lontane; nessuno
						si move, nessuno risponde. Aspettano un altro treno. Ma chi sa se vi hanno
						viaggiatori per quella linea che non hanno udito perchè dormono nei loro
						mantelli, laggiù all'altro capo della sala, seduti dietro la gente
						ritta?</p>
               <p>— È una pazzia — disse Marina ,— e io che mi stillo il cervello a questo modo
						sono ridicola! Ridicola! — ripetè ad alta voce e balzò in piedi.</p>
               <p>La parola uscita dalle labbra le parve più aspra della parola stessa
						concepita nel pensiero. Più aspra, non solo; anche eccessiva e falsa. Ne
						rimase ferita come se non l'avesse pronunciata lei. In pari tempo le entrò
						prima nel cuore, poi per tutte le membra una agitazione sorda,
						un'alternativa di stanchezza e d'impaziente ardore, una cupa resistenza alla
						volontà.</p>
               <p>Meraviglioso il caso che l'aveva portata, nel fiore della gioventù e della
						bellezza, da Parigi, a quella stanza disabitata da settant'anni!
						Meraviglioso il caso che aveva appiccato l'anello all'uncino del segreto, sì
						che ella potesse leggere: «Tu che hai ritrovato e leggi queste parole,
						conosci in te l'anima mia infelice!»</p>
               <p>Delirio! Ma dove era una traccia di vaniloquio in quello scritto?
						Concitazione sì, disordine sì, ma una prigionia di cinque anni, un concetto
						così straordinario nella mente! Concetto antico! Ma non sarebbe questa una
						ragione di credere? Marina tremò, le parve sentirsi chiamare, pregare da
						tante anime ignote che avevano avuta questa fede, le parve seguire un
						momento il loro slancio. E il sangue le correva sempre più tempestoso, la
						intelligenza, la volontà venivano mancando.</p>
               <p>Non ricordava Camogli nè Genova, Renato nè Pellegrina Concetta, non un giorno
						della esistenza precedente, non un'ora; ma quanti istanti! Quante volte non
						le era balenata la ricordanza di istanti perduti fra le tenebre d'un passato
						ignoto! Quella sera stessa, le campane! Le corse un ghiaccio nel sangue,
						un'oppressione indicibile la strinse la gola. Ebbe allora lo sgomento di
						affogare, l'istinto di salvarsi. Abbracciò quest'idea che non poteva esser
						lei Cecilia, perchè c'era del sangue d'Ormengo nelle sue vene; ma il cuore
						implacabile disse — no, che importa il sangue? Tu odii, hai sempre odiato
						tuo zio, la vendetta è più squisita così; Dio, perchè tu la compia meglio,
						ti ha posto dentro, irriconoscibile, alla famiglia del nemico.</p>
               <p>Ma ella adesso aveva paura, voleva sottrarsi alla lotta; diè di piglio al
						lume e passò nella camera da letto. Le finestre erano aperte; un soffio di
						vento le spense la candela. Volle riaccenderla, ma non sapeva che si
						facesse, e non vi riuscì. Si gittò spossata alla finestra per aver ristoro.
						Colà le tornò subito a mente come, la sera del suo arrivo al Palazzo,
						guardando da quella finestra, nella notte, avesse creduto riconoscere un
						antico sogno, una immagine sinistra, apparsale altre volte nelle ore gaie
						della sua vita mondana. Fu l'ultimo colpo; una commozione senza nome le
						oscurò il pensiero e la vista, credette udire mille sussurri levarsi intorno
						a lei, mescolarsi per l'aria, confondersi in una voce sola; si portò ambe le
						mani alla fronte e cadde a terra.</p>
               <p>Nell'oscuro lume delle stelle diffuso sul pavimento davanti alla finestra,
						giaceva la bianca persona come sciolta dal sonno. Chi avrebbe detto che vi
						fosse là una donna svenuta? Nel palazzo tutti dormivano; i grilli e gli
						usignoli cantavano allegramente; i soffi brevi e vivaci della chiara notte
						di aprile entravano curiosi per le finestre aperte, frugavano, bisbigliavano
						dappertutto; e da una barca lontana indugiatasi più delle altre sul lago
						veniva il canto spensierato:</p>
               <p>E cossa l'è sta Merica?</p>
               <p>L'è un mazzolin di fiori</p>
               <p>Cattato alla mattina</p>
               <p>Par darlo alla Mariettina</p>
               <p>Che siamo di bandonar.</p>
               <p>Solo lo zampillo del cortile raccontava in aria di mistero agli
							<foreign>arum</foreign> una storia lunga lunga ch'era ascoltata con
						religioso silenzio. In tutto il cortile non si moveva fronda. Era forse la
						storia della donna svenuta là presso, ma non riusciva possibile a orecchio
						umano intenderne sillaba, nè sapere, perciò, se la donna vi fosse chiamata
						Marina di Malombra o Cecilia Varrega.</p>
               <p>Conseguenza di quella notte fu per Marina una violenta febbre cerebrale di
						cui nessuno potè indovinare la causa. È quasi impossibile che l'inferma non
						si sia fatta sfuggire durante il delirio qualche allusione al fatto
						straordinario onde avea riportato impressioni sì gravi; ma quelle allusioni
						dovettero essere assai rade e vaghe, perchè non fecero sospettare di nulla.
						La volontà gagliarda di Marina, benchè sconnessa e rotta dal male, lavorava
						ancora per un impulso ricevuto prima. Essa voleva tacere. La presenza del
						conte Cesare era il più terribile cimento per lei. Quando vedeva il conte, e
						anche solo all'udirne i passi pel corridoio vicino, l'ammalata diventava
						furibonda, urlava, smaniava senza articolar parola; per modo che, dopo i
						primi giorni di malattia, le visite dello zio cessarono. Questa ripugnanza
						fu molto commentata dai domestici e dalle comari pettegole di R... Si
						fabbricarono parecchie novelle assurde. La interpretazione più creduta fu
						che il conte voleva sposare Marina, contro la inclinazione di lei, e che la
						ragazza n'era impazzita. Il chiarissimo professore B..., chiamato in aiuto
						del povero «<foreign>pittòr</foreign>» che non sapeva più in qual mondo si
						fosse, credette di dover tastare il conte su questo delicato argomento
						dell'antipatia violenta che l'ammalata gli dimostrava, e lo fece con
						moltissimo garbo, mettendo avanti l'interesse medico della questione. La
						risposta del conte non fu altrettanto diplomatica.</p>
               <p>— Mia nipote — diss'egli — mi deve forse qualche beneficio; non però tanto
						grande da odiarmi per questo. Ella è una giovane molto intelligente e io
						sono un vecchio quasi rimbambito; ho motivo di credere, che siamo, in molte
						cose, agli antipodi; malgrado tutto questo non mi è mai passato pel capo di
						sposarla, come probabilmente vi avrà detto il nostro medico, il quale beve
						come una spugna tutto quello ch'è stupido: e non lo fa apposta. Tornando a
						mia nipote, le nostre prime impressioni reciproche furono disgustose più del
						necessario; però ci abbiamo versato su molto zucchero, e, per parte mia, non
						sentivo più quel sapore. Del resto io credo, caro Professore, che quando uno
						ha messo il suo cervello a rovescio, se dice nero, bisogna intender
						bianco.</p>
               <p>La scienza del prof. B..., aiutata dall'umile ignoranza del suo collega,
						vinse il male. Dopo un mese e mezzo Marina comparve in loggia. Era pallida,
						aveva gli occhi assai più grandi del solito e velati da un languore
						attonito. Si sarebbe detto che il vento dovesse curvarla come un sottile
						getto d' acqua. Il vigore e la bellezza tornarono rapidamente, ma un
						osservatore attento avrebbe notato che l'espressione di quella fisonomia era
						mutata. Tutte le linee apparivano più decise: l'occhio aveva tratto tratto
						degli stupori insoliti, oppure un fuoco triste che non gli si era mai
						veduto. Quel velo di dissimulazione, in cui Marina si era venuta avvolgendo,
						scomparve. La memoria delle sue piccole ipocrisie d'una volta la irritava.
						La sua eleganza, prima correttissima, per non offendere l'austero zio e per
						accordarsi con l'ambiente, pigliò un accento strano, provocatore. Candidi
						stormi di biglietti stemmati, cifrati e profumati si incrocicchiarono
						daccapo nel regio antro postale di R... Uno stillicidio di drammi e di
						romanzi francesi si avviò dalla libreria Dumolard al Palazzo. Il piano gittò
						a tutte le ore, fosse o no il conte in biblioteca, un fuoco vivo di Bellini,
						di Verdi e di Meyerbeer e Mozart: erano i soli due maestri cui Marina
						perdonava di esser tedeschi; al primo in grazia della sua cittadinanza
						francese, al secondo in grazia del solo Don Giovanni.</p>
               <p>Ricominciarono le corse sfrenate pel lago, e pei monti, malgrado venti e
						piogge, di giorno e di notte; corse nelle quali il Rico faceva con
						entusiasmo la parte di guida, di cavaliere devoto e di cane fedele. Inoltre,
						con grande stupore degli abitanti di R..., Marina si pose a frequentare la
						chiesa, dove in passato non aveva mai posto piede. Per vero dire, questo suo
						risveglio di pietà era assai bizzarro, perchè alla messa festiva non la si
						vedeva mai comparire. Andava in chiesa quando non c'era nessuno, talvolta di
						mattina, talvolta di sera. Un giorno che la trovò chiusa andò risolutamente
						dal curato a cercar la chiave. La serva del curato ebbe a rimaner di stucco
						aprendo l'uscio alla «Signora del Palazzo», e più ancora udendosene chiedere
						la chiave della chiesa.</p>
               <p>Il suo primo istinto fu di chiuderle la porta in faccia, non che il rifiutare
						la chiave; ma le labbra osarono solo dire che ne avrebbe riferito al
						padrone, al quale corse subito raccomandandogli di trovare un pretesto per
						non dar la chiave a quella strega. Il padrone la rimproverò aspramente e
						andò egli stesso ad aprir la chiesa a Marina, che aveva già conosciuta in
						qualcuna delle sue rade visite al Palazzo.</p>
               <p>Non è difficile immaginare come procedessero, in tale stato di cose, le
						relazioni fra zio e nipote. Essi potevano paragonarsi a due punte metalliche
						fortemente elettrizzate, che non s'accostano mai l'una all'altra senza
						scambiare scintille che vorrebbero essere folgori. A viaggiare Marina non ci
						pensava più. Durante la sua convalescenza il medico gliene aveva parlato,
						facendole presentire, per incarico avutone, l'assenso del conte. Ella
						rispose che non intendeva affatto muoversi dal Palazzo, che l'aria le faceva
						benissimo e che il signor dottore non ne capiva niente.</p>
               <p>Ella e il conte non si vedevano, si può dire, che a pranzo, ma si
						combattevano sempre. Persino le suppellettili del palazzo erano penetrate di
						quella sorda inimicizia e parevano pigliar parte quando per l'uno quando per
						l'altra. Certe finestre, certi usci si pronunciavano due o tre volte al
						giorno. Marina li faceva aprire, il conte li faceva chiudere. Un povero
						vecchio seggiolone del corridoio dei paesaggi vi perdette il suo decoro e la
						sua quiete. Quasi ogni giorno un decreto lo traslocava in faccia a un grande
						Canaletto, e un altro decreto lo ricacciava al posto di prima. Fanny,
						nell'esercizio delle sue funzioni, portava sempre alto il nome e i voleri
						della sua «signora» ; gli altri domestici accampavano quelli del padrone; la
						buona Giovanna cercava di metter pace, ma non riusciva spesso che a
						guadagnarsi qualche impertinenza di Fanny, e se ne struggeva in silenzio. Il
						conte abborriva i profumi, per cui Marina ne usava un po' più che non
						permetta il buon gusto. Libri francesi dimenticati qua e là per la casa
						ridevano in viso al vecchio gallofobo che ne fremeva sino al vertice de'
						capelli. I fiori più belli del giardino sparivano appena sbocciati, malgrado
						il tempestare del conte contro il poco vigile giardiniere e contro Fanny a
						cui gli piaceva attribuire quei guasti. Con lei, naturalmente, non si
						imponeva ritegni, per poco un giorno non la gittò nel lago. Fu una fortuna
						per Fanny, perchè il conte, pentito di quell'eccesso, non mandò ad effetto
						il suo proposito di farla inesorabilmente cacciare. Però i rabbuffi
						spesseggiavano sempre e violenti, molte volte più del ragionevole, perchè
						miravano a passar lei da banda a banda e cogliere Marina.</p>
               <p>A fronte di questa, il conte, di solito, si frenava, fosse per la memoria di
						sua sorella che aveva molto amata, o per un sentimento cavalleresco, o per
						timore di uscire da' giusti limiti. Il nuovo contegno della giovane aveva
						provocato sulle prime recisi rimproveri fatti da lui con un tono tra il
						grave e l'acerbo, ribattuti da lei con freddezza nervosa, piena di recondita
						emozione. Il conte si ritrasse tosto da quella via pericolosa e si appigliò
						al sistema del silenzio accigliato; silenzio carico di elettricità,
						interrotta soltanto, come si è già detto, da fugaci scintille, da lampi di
						sdegno per parte dell'uno, da lampi d'ironia per parte dell'altra. Qualche
						volta scoppiavano dei mezzi temporali che lasciavano il tempo scuro di
						prima. Il povero Steinegge non godeva punto fra questi due litiganti; Marina
						trovava modo di offenderlo a ogni momento. — Signor conte — diss'egli un
						giorno al conte Cesare — so che ho la disgrazia di dispiacere molto alla
						signora marchesina. È forse la mia vecchia fisonomia che io non posso
						cambiare. Se la mia presenza può aumentare i vostri piccoli differenti di
						famiglia, ditemelo! Io vado. — Il conte gli rispose che, per ora, in casa
						sua ci comandava lui; che se il principe di Metternich offrisse al signor
						Steinegge il posto di direttore delle sue cantine di Johannisberg, si
						permetterebbe al detto Steinegge di partire; altrimenti, no.</p>
               <p>Circa un anno dopo la scoperta del segreto, Marina ebbe dal libraio Dumolard,
						insieme a quattro o cinque novità francesi, un libro italiano. Era un
						racconto stampato dalla tipografia V... — Portava per titolo: Un sogno,
						racconto originale italiano di Lorenzo. — Possiamo aggiungere che la copia
						spedita a Marina e trattenuta da lei per noncuranza, era la trentesima
						spacciata in due mesi dalla pubblicazione.</p>
               <p>Marina non aveva punto stima de' libri italiani e pochissima voglia di legger
						questo. Se lo lesse fu per una storditaggine di Fanny che glielo portò una
						mattina a bordo di Saetta invece dell'<foreign>Homme de neige</foreign>.
						Giunta nella sua rada prediletta della Malombra, si accorse dell'errore, e
						dopo la prima dispettosa sorpresa, si rassegnò a tentar di leggere.</p>
               <p>Il soggetto del libro è questo: — Un giovinotto spossato ed esaltato da
						soverchie fatiche cerebrali, ha un sogno di straordinaria vivezza nel quale
						egli crede vedere rappresentato sotto forme allegoriche il proprio avvenire.
						I fatti, interpretati da lui secondo questa convinzione, vengono confermando
						la prima parte del sogno. Passano quindici anni. Tutta la prima parte del
						sogno, serena e lieta, si è avverata. Ora è la seconda parte, di cui si
						aspetta il compimento. Questa seconda parte predice un amore impetuoso,
						violento, un delirio dello spirito e dei sensi onde il protagonista
						dev'essere tratto a catastrofi spaventose. A trentasei anni, costui, padre
						di famiglia, uomo grave che vive ritirato dal mondo per la segreta paura del
						sogno, si trova con grande angoscia preso d'amore per una donna cui fu
						avvicinato da necessità ineluttabili. Questa donna è per altezza d'animo un
						ideale più facile a trovarsi oggidì nella vita che nei romanzi. Essa divide
						la passione di lui malgrado sforzi eroici di volontà. Lottano ambedue per
						dividersi, per salvarsi; ma il cielo, la terra e gli uomini cospirano per
						farli cadere. Sull'orlo dell'abisso in cui troveranno la sventura, il
						disonore e fors'anco la morte, sfugge all'uomo il segreto della fatalità
						misteriosa che lo perseguita e cui non vale a resistere. In quel momento
						supremo la donna magnanima si sdegna di cedere al destino e non al proprio
						cuore, non alla felicità dell'amante. Con lo sdegno la sua coscienza
						religiosa si rialza. Gli amanti si dividono innocenti. L'uomo a poco a poco
						dimentica, vive tranquillo e felice. La donna muore.</p>
               <p>Il racconto è scritto con pochissima esperienza della società e delle cose,
						ma con qualche acume d'osservazione psicologica. Le descrizioni della natura
						sono tollerabili, l'elemento fantastico non vi è adoperato troppo male.
						Insomma, se non vi fosse tanto calore virtuoso, se non vi mancassero affatto
						gli studi fotografici di appartamenti e di vesti, non che le prove che
						l'autore conosce un poco anche il nudo, se lo stile fosse più facile e
						borghese, sovratutto se vi si dicesse bono e bona invece di quel buono e
						buona che bastano a rivelare un povero ingegno, un uomo vergognosamente
						sfornito di dottrina filologica e di gusto affatto indegno di comparire tra
						gli scrittori odierni, una testa da parrucca; se tutte queste condizioni si
						fossero avverate e se l'autore si fosse date le mani attorno, Un sogno
						avrebbe probabilmente trovato miglior fortuna.</p>
               <p>A Marina parve andare a sangue, perchè quando l'aperse l'ombra violacea della
						montagna copriva gran tratto di lago oltre la rada; quando lo posò, il sole
						brillava per le vette dei boschi pendenti sopra il suo capo e l'ombra
						violacea moriva a pochi passi dalla sponda in un bel verde smeraldo.</p>
               <p>Tornò al Palazzo con la mente piena di quel libro. Avrebbe voluto conoscerne
						l'autore, parlargli. Credeva egli in quello che aveva scritto? Credeva si
						potesse resistere al destino e vincerlo? Se il destino era stato vinto,
						poteva dirsi destino? Se non poteva dirsi destino, v'hanno dunque spiriti
						maligni che si pigliano giuoco di noi, rappresentandoci il falso colle
						apparenze del vero e rappresentandocelo in modo da colpire fortemente la
						nostra fantasia?</p>
               <p>Nessuno rispondeva a tanta furia di domande e Marina voleva risposta. Non
						indugiò un momento. Senza neppur pensare a chi nè come avrebbe diretta la
						lettera, buttò giù d'un fiato otto fitte paginette di una calligrafia
						inglese alquanto irregolare, battezzata già da miss Sarah per anglo-indiana.
						Le otto paginette sfolgoravano di brio. Marina vi aveva preso un tono di
						maschera elegante che sa mescolare con garbo aristocratico le parole
						ironiche alle serie, e colorire la grazia con l'alterezza. Sottoscrisse
						«Cecilia» e, dopo un istante di incertezza, aggiunse il seguente
						poscritto:</p>
               <p>« Vorrei pur sapere se credete possibile che un'anima umana abbia due o più
						esistenze terrestri. Se l'etereo autore di Un sogno non usa di colombe nè di
						rondinelle postali, come si potrebbe sospettare, mandi semplicemente la sua
						risposta al dottor R.., ferma in posta. Milano. »</p>
               <p>Poi Marina scrisse quest'altro biglietto alla signora Giulia De Bella:
						«Aiutami a fare una piccola follìa ben timida e ben savia. Sono tutta
						meravigliata di aver letto, non so più bene se per amore o per forza, un
						romanzo italiano. Arriccia il tuo nasino ma ascolta. Questo romanzo è un
						buon signore timido con i guanti troppo scuri e la cravatta troppo chiara
						ch'entra impacciato nel tuo salon, saluta mezza dozzina di persone prima di
						te, oscilla un quarto d'ora tra una poltrona, una seggiola e uno sgabello, e
						si decide finalmente pel posto più lontano dalle signore. Ma poi, quando
						parla, non somiglia a nessun altro del tuo circolo. Ha delle idee, del
						fuoco, è un uomo. Ne hai, cara, degli uomini nel tuo circolo? Se ne hai,
							<foreign>pardon.</foreign>
               </p>
               <p>«Non importa punto conoscere il nome nè la persona dell'autore che ci si dice
						semplicemente Lorenzo. Potrebb'essere borghese, Matteo e biondo. M'è venuto
						invece il capriccio di una corrispondenza letteraria e ne posso avere tanto
						pochi dei capricci, che li soddisfo tutti subito. Y che scrive a X! Deve
						essere delizioso, specialmente se X risponderà a Y. Potrebbe accadere che X
						fosse una consonante di spirito: questa divertirebbe assai la povera Y che
						si annoia come una regina. Ora X non ha nemmanco a sapere di dove gli piova
						la mia lettera; vedi se non è una follìa savia! Tu dunque, amica mia, farai
						gettare alla posta l'accluso dispaccio diretto all'autore di Un sogno presso
						la tipografia V... Ma, come pensi bene, non basta. Ti compiaceresti di far
						cercare fra qualche giorno alla posta se vi fossero lettere per il dottor
						R... e di spedirmele se ve ne sono? Gli ho dato, contando sopra te, questo
						indirizzo, il meno compromettente possibile. La cosa è tanto innocente che
						potresti desiderar di chiedere il permesso di tuo marito per farlo. In ogni
						caso taci il mio nome. Vi sarà poi qualche cosa per te. Ti manderò un pezzo
						di lago pel tuo giardino di via Bigli, per le <foreign>manchettes</foreign>
						della S... e per le mani illustri del professor G...</p>
               <p>« I miei omaggi à ton très-haut seigneur et maître, se lo vedi.</p>
               <p>« Addio, cara. Sto rileggendo un libro vecchio, l'&gt;Amour&gt; di Stendhal.
						È scritto au bistouri.</p>
               <p>«Marina.»</p>
               <p>La signora De Bella, che aveva fatto per curiosità qualche follìa meno savia
						di questa, rispose tra scherzosa e corrucciata, minacciò l'amica con la
						punta della sua morale di gomma e conchiuse accettando; con la riserva
						sottintesa di leggere le lettere prima di spedirle. Ell'era, sovratutto, una
						donna di coscienza.</p>
               <p>La risposta dell'autore di Un sogno non si fece attendere lungamente. Egli vi
						sosteneva con maggior cuore che vigore logico le opinioni espresse nel suo
						romanzo intorno alla fatalità e alla potenza invincibile dello spirito umano
						che vuole. Dimostrava come, negli avvenimenti a cui deve necessariamente
						concorrere la volontà dell'uomo con atti che toccano la sua coscienza
						morale, questa volontà sia un elemento principale che ne determina la forma;
						un'incognita variabile che introdotta nei calcoli fondati su leggi naturali
						fisse ne rende sempre incerto il risultato. Negava poscia l'azione
						prestabilita e necessaria della volontà che assente al male. Posto in sodo
						come basti alla dimostrazione della libertà umana che l'uomo possa sempre
						decidersi per il bene, sosteneva che lo può. Diceva che può sempre attingere
						l'impulso determinante al bene dal fondo dell'anima sua stessa, da un punto
						di misterioso contatto con Dio ond'entra in lei una forza non calcolabile. È
						un gran torto, soggiungeva, della psicologia moderna di non avere
						sufficientemente osservato i fatti interiori che vengono in appoggio di tale
						contatto. Colà sta la grande guarentigia della libertà umana.</p>
               <p>Quest'azione divina ch'entra dunque innegabilmente nell'origine delle azioni
						umane, non si oppone ella per sua natura al male morale, e non esclude,
							<foreign>a priori</foreign>, che sia mai necessario? Il mistico
						scrittore cercava poi dimostrare che neppure alla prescienza divina potrebbe
						appoggiarsi una teoria fatalista, perchè prescienza e divinità sono due
						termini contraddittori, inconciliabili, come tempo e infinito, e nulla se ne
						può dedurre.</p>
               <p>Tutti questi argomenti erano posti innanzi con una ingenua foga che poteva
						salvare l'autore di Un sogno della taccia di pedante, ma generava il
						sospetto che egli volesse convincere, oltre alla sua corrispondente, se
						stesso.</p>
               <p>Spiriti maligni che si pigliano giuoco di noi, proseguiva, ve ne hanno certo,
						e possono anche illudere con le apparenze della fatalità. Tutto fa credere
						che, come noi esercitiamo un potere sopra gli esseri che ci sono inferiori,
						così siamo soggetti, entro certi limiti, all'azione di altri esseri che ci
						superano in potenza. Siamo forse soliti attribuire al caso quello che è
						opera loro.</p>
               <p>I sogni profetici, i presentimenti, le subitanee inspirazioni artistiche, le
						illuminazioni fugaci della nostra mente, i ciechi impulsi al bene e al male,
						certe inesplicabili allegrezze e malinconie, certi movimenti involontari
						della nostra memoria, sono probabilmente opere di spiriti superiori, parte
						buoni, parte malvagi.</p>
               <p>Tali considerazioni, scriveva Lorenzo, cadono tutte se non si ammette Dio.
						Esprimeva quindi la speranza che Cecilia non fosse atea, nel qual caso
						avrebbe, a malincuore, troncato ogni corrispondenza con lei.</p>
               <p>Veniva in seguito alla pluralità delle esistenze. Lo stato dello spirito nel
						corpo umano è indubbiamente, diceva, uno stato di repressione, uno stato di
						pena, la quale non può riferirsi che a colpe commesse prima della
						incarnazione terrestre. I dolori degli innocenti e, in genere, la
						distribuzione ineguale del dolore e del piacere tra gli uomini, senza
						riguardo ai meriti e ai demeriti della vita presente; la sorte delle anime
						che escono pure dalla vita dopo un'ora della loro venuta ottenendo quel
						premio che ad altri costa lunghi anni di lotte durissime, non possono meglio
						spiegarsi che con l'attribuire alla nostra esistenza attuale un carattere di
						espiazione insieme a quello di preparazione. Ammesso il principio della
						pluralità delle esistenze, l'autore di Un sogno diceva che la ragione umana
						non può andare più avanti, e che il problema se le nostre vite anteriori
						sieno state terrestri o siderali va lasciato alla fantasia.</p>
               <p>La lunghissima lettera, un volume, finiva col voto molto poeticamente
						espresso che la corrispondenza misteriosa avrebbe continuato. La signora De
						Bella venne presto a capo, con le sue dita industriose, della busta, ma non
						resse a tanta filosofia e dalla prima pagina saltò alla chiusa: poi scrisse
						sulla sopraccarta: «Sono sicura ch'è perfettamente morale; è così
						pesante!»</p>
               <p>Marina invece divorò lo scritto. Sorrise appena dell'ingenuità di quell'uomo
						che rispondeva con tanta foga a un'incognita. Palpitò leggendo il nome di
						Cecilia a capo della lettera e nella chiusa. Naturalissimo che ci fosse; ma
						pure n'ebbe una impressione profonda.</p>
               <p>Passato qualche tempo, riscrisse dissimulando affatto le sue vere
						impressioni. Non parlava più in questa seconda lettera di fatalità nè di
						esistenze precedenti; come per trarre scintille di spirito dal suo
						corrispondente, se ne aveva, lo veniva pungendo in mille modi. Scherzava
						sulla pedanteria della sua risposta, sulla sua pietà, sulla goffaggine del
						suo pseudonimo: gli chiedeva con un tono di curiosità impertinente se vi
						fosse qualche cosa di vero nel suo racconto, se avesse pubblicati altri
						lavori, perchè si tenesse celato. La lettera fu ricevuta da Corrado Silla un
						quindici giorni prima della sua partenza per il Palazzo. Noi sappiamo come
						rispose.</p>
            </div>
            <div n="6" type="chapter" xml:id="IT0240010006">
               <head>CAPITOLO VI.</head>
               <head>Una partita a scacchi.</head>
               <p>— Sì, il Cristianesimo, lo capisco bene — disse il conte, pigliando in mano
						un alfiere e guardandolo attentamente. — Non so chi sia la bestia che vuol
						tenerci così al buio.</p>
               <p>Le imposte erano socchiuse e le tendine calate. Silla si alzò per fare un po'
						di luce.</p>
               <p>— No. Vi prego; vengano loro, questa gente! Volete aver la compiacenza di
						suonare? Lì, presso alla porta, quel bottone, due volte. Il Cristianesimo!
						Oh, io non Vi propongo di scrivere contro il Cristianesimo. Voi mi dite che
						finalmente il principio d'eguaglianza è stato portato nel mondo dal
						Cristianesimo. Cosa volete dire con questo? Che prima del Cristianesimo non
						vi fossero democrazie? Io intendo che il nostro libro consideri il principio
						di eguaglianza dov'è più mostruoso, ossia nel campo politico: e fra gli
						altri pregiudizi da fare in polvere vi sarà anche il pregiudizio che
						l'autore di questa brutale eguaglianza politica sia stato Cristo. Del resto,
						sentite; uguali davanti a Dio sarà benissimo, quello è un punto di vista
						molto lontano; ma uguali tra di noi! Ci vuole una grande durezza, una grande
						miopia fisica e intellettuale per sostenere che siamo uguali tra di noi. Se
						vi è qualche cosa che colpisce gli uomini è la loro disuguaglianza naturale
						nel corpo e nell'anima. Il mio cuore è molto più simile ad Annibale e a
						Scipione Africano di un gorilla, ma non è loro eguale; e tutti i retori
						dell'89 e gli ambiziosi leccapopolo di poi non lo faranno diventare tale.
						Scacco al re.</p>
               <p>— Non si può. Ma, scusi, ci son pure negli uomini i grandi caratteri
						fondamentali comuni che tutti conoscono e tante altre uniformità più
						nascoste. Io credo che gli uomini si rassomiglino moralmente assai più di
						quel che pare. E queste uniformità non devono essere riconosciute dalle
						leggi, non giustificano il principio di eguaglianza e le sue applicazioni
						ragionevoli? C'erano democrazie anche prima del Cristianesimo, sì; tutti i
						principii del Cristianesimo c'erano, si può dire, anche prima; ma esso ha
						loro fornito, volere o non volere, una base, uno stimolo e un ideale. Guardi
						l'immensa importanza attribuita a qualunque anima; guardi il precetto
						dell'amore tra gli uomini; nulla uguaglia più potentemente dell'amore!</p>
               <p>— Scusatemi, vi è ancor molto fumo di gioventù in questo che dite. Lasciamo
						stare che la democrazia moderna è fatta di cupidigia e di superbia, non di
						amore: io vi dico che l'amore tende a mantenere la ineguaglianza! io vi dico
						che più un servo ama il suo padrone, più un soldato ama il suo generale, più
						una donna ama un uomo, più un debole ama un forte, più un piccolo ama un
						grande, più queste disuguaglianze sono rispettate. È la cupidigia, è la
						superbia che tende a distruggerle.</p>
               <p>— Ma Lei suppone l'amore da una parte sola — esclamò Silla — dalla parte
						dell'inferiore. Lo supponga un po' anche dall'altra.</p>
               <p>— Sicuramente lo suppongo. Volete voi dirmi che Dio per amore si è fatto
						uomo? Io non entro in questo campo. Io dico che chi ama, se è intelligente,
						non si spoglia, non può nè deve spogliarsi della funzione sociale che gli
						spetta. Io dico che la vostra religione, se aiuta a far rispettare le
						disuguaglianze create dalla legge umana, molto più deve far rispettare le
						altre che portano la impronta di una volontà superiore. Ha ben altro a fare
						il vostro amor del prossimo che impastare repubbliche democratiche, predicar
						l'eguaglianza fra i pedoni e gli altri pezzi, perchè son tutti di legno e
						abitano un solo scacchiere! Mio caro, è mezz'ora che vi ho detto: scacco al
						re.</p>
               <p>— Non si può: c'è il cavaliere.</p>
               <p>Il conte chinò sullo scacchiere il suo testone selvoso.</p>
               <p>— Già! — diss'egli. — Non ci si vede. Ma guardate un po' s'è venuto nessuno!
						No, non voglio che apriate voi.</p>
               <p>Si alzò e suonò egli stesso.</p>
               <p>— Mi perdoni, — disse Silla — è necessario che io Le faccia una domanda.</p>
               <p>— Fate.</p>
               <p>— Secondo Lei, è anche la nascita... fra le disuguaglianze da rispettare?</p>
               <p>— Per Dio! Lo credo bene. Vi regalo delle centinaie di gentiluomicciattoli
						d'adesso per un quattrino al paio, ma non capite che la disuguaglianza
						degl'individui crea la disuguaglianza delle famiglie e che le grandi
						famiglie sorte per un potente impulso e tenute alte lungo i secoli, hanno
						una funzione organica nella società umana, sono in certo modo esseri
						superiori che vivono quattro, cinque, seicento anni e dispongono perciò di
						una forza assai più grande della comune, possono conservare lungamente molte
						buone abitudini, contrapporre l'interesse della patria a quello di una
						generazione passeggiera, acquistare in pro dello Stato una esperienza
						straordinariamente lunga, servire di guida e di esempio al popolo?</p>
               <p>— Ha suonato? — disse il cameriere entrando.</p>
               <p>— Chi diavolo vi ha detto — esclamò il conte — di tener le finestre chiuse a
						questo modo?</p>
               <p>— Non sono io che ho chiuso; deve essere stata la signora Fanny.</p>
               <p>Il conte calò un pugno sul tavolo.</p>
               <p>— Dov'è questa signora Fanny?</p>
               <p>— Credo che sia giù lì nel cortile.</p>
               <p>— A far che, nel cortile?</p>
               <p>Il cameriere esitò un momento.</p>
               <p>— Non lo so — diss'egli.</p>
               <p>Il conte si alzò, andò ad aprire bruscamente la finestra, guardò giù,
						brontolò un'esclamazione piemontese e disse al cameriere:</p>
               <p>— Vengano su tutt'e due.</p>
               <p>Il cameriere s'inchinò.</p>
               <p>— Ah, non lo sapevate! — esclamò il conte.</p>
               <p>Quegli, mogio mogio, uscì.</p>
               <p>— Pare impossibile! — disse il conte. — Quell'asino di dottore che fa la
						ruota intorno alla cameriera di mia nipote. In giardino come due
						colombi!</p>
               <p>Un minuto dopo entrò il <foreign>pittòr</foreign> tutto rosso, ed esclamando
						— Che combinazione! che combinazione! — disse di essere giusta venuto per
						fare una partitina...</p>
               <p>— Con Fanny — interruppe il conte.</p>
               <p>Il dottore rise molto e disse che il conte aveva voglia di ridere. Non
						pareva, però, a guardarlo; e il dottore, ridendo di meno, lo guardava
						sempre.</p>
               <p>Disse poi che la signora Fanny non aveva volsuto venire perchè era stata
						chiamata dalla sua padrona.</p>
               <p>— Cedo il mio posto al dottore — disse Silla, alzandosi. Il dottore protestò
						che non voleva assolutamente, che gli bastava di stare a vedere e che già il
						conte a giuocar con lui non si divertiva. Ma Silla insistette; temeva una
						scena e non gli garbava di assistervi.</p>
               <p>— Tornerò — diss'egli — ripiglierò la partita più tardi.</p>
               <p>Uscito lui, Fanny, tutta imbronciata, porse il viso per la porta e disse:</p>
               <p>— Cosa comanda?</p>
               <p>— Che veniate avanti.</p>
               <p>Fanny aperse l'uscio un po' di più, ma non si mosse.</p>
               <p>— Che veniate avanti! — gridò il conte.</p>
               <p>Ella fece un passo.</p>
               <p>— E che non v'immischiate di aprire nè di chiudere imposte nelle mie camere!
						E che non perdiate tanto tempo in giardino dove non c'è niente per voi!</p>
               <p>Il povero dottore, sulle spine, aveva insinuata la punta del naso fra il Re e
						la Regina, e fissava fieramente il pedone avanzato del Re nemico.</p>
               <p>— È la marchesina... — cominciò Fanny provocante, facendo girar la maniglia
						dell'uscio.</p>
               <p>— Dite alla marchesina di venir qua — interruppe il conte.</p>
               <p>Fanny se ne andò battendo l'uscio e brontolando.</p>
               <p>— Sciocca! — disse il conte, ritirando la sua Regina dalla seconda casa
						dell'alfiere del Re avversario, dove l'aveva portata senza avvedersi che un
						cavaliere la minacciava.</p>
               <p>Fece un'altra mossa e soggiunse:</p>
               <p>— Non le pare, dottore?</p>
               <p>— È magari un po' leggerina, sì, già — rispose vigliaccamente il
							<foreign>pittòr</foreign>, spingendo due passi il pedone della Regina e
						offendendo il pedone del Re avversario.</p>
               <p>— Tenga bene a mente, caro dottore — disse il conte — non si perda colle
						pedine, specialmente quando giuoca in casa mia; non le tornerebbe conto
						davvero.</p>
               <p>Il dottore fece fare al suo cavaliere un salto fantastico.</p>
               <p>— Cosa fa? — disse il conte.</p>
               <p>Quegli si battè la fronte, ritirò il pezzo e disse ch'era ottuso per il gran
						caldo, ch'era partito di casa alle undici e aveva fatto quattro o cinque
						visite sotto il sole bruciante.</p>
               <p>— Oh! — esclamò il conte trasalendo e guardando l'orologio. — E io che
						dimenticavo! Debbo andar a incontrare alcuni amici.</p>
               <p>Al dottore non parve vero di poter troncare quella partita penosa.</p>
               <p>— Tralasciamo, tralasciamo — diss'egli — verrò bene un'altra volta.</p>
               <p>Ed ecco da capo Fanny.</p>
               <p>— La signora marchesina desidera sapere — disse ella — cosa il signor conte
						vuole da lei.</p>
               <p>— Ditele che la prego di voler finire, in vece mia, una partita a scacchi con
						il signor dottore.</p>
               <p>— Ah Signore — esclamò questi — che non si disturbi mica per me!</p>
               <p>— Andate — disse il conte.</p>
               <p>Gli occhi del dottore, poi che rimase solo, brillarono.</p>
               <p>— Ah che non mi perda con le pedine? — disse egli tra sè, fregandosi le mani.
						— Per la tua bella faccia! Togli su.</p>
               <p>Aveva poc'anzi ottenuto da Fanny un appuntamento per quella notte alla
						cappelletta, un luogo solitario, a riva del lago, poco discosto dal Palazzo.
						Fanny avea promesso che vi sarebbe venuta con la lancia dopo mezzanotte. Era
						irrequieto, girava pel salotto, cercava uno specchio per vedersi felice e
						farsi delle congratulazioni. Non c'erano specchi là, non c'erano che i vetri
						aperti della finestra, dove gli riuscì d'intravvedere una languida immagine
						del suo viso beato. Guardò giù nel cortile dove era stato visto dal conte a
						colloquio con Fanny, e mormorò:</p>
               <p>— Maledetta finestra!</p>
               <p>Il conte attraversava il cortile e saliva imperterrito la scalinata arsa dal
						sole, fra le grandi ombre ferme dei cipressi, lo stormire, il luccicar delle
						vigne corse dal vento meridiano. Il dottore gli diede un'occhiata e, sicuro
						del fatto suo, se la svignò in cerca di Fanny.</p>
               <p>Intanto il pedone della Regina bianca e il pedone del Re nero, stretti corpo
						a corpo per obliquo e immobili, si domandavano se vi fosse pace o armistizio
						o Consiglio di guerra. Ma nè loro nè altri in tutto il campo ne sapeva
						nulla. Si diceva bensì, tra i neri come tra i bianchi, che la campagna era
						male condotta, senza energia, e che l'azione militare era subordinata a una
						azione diplomatica molto varia, molto estesa, a cui prendevano parte
						successivamente, per diversi scopi, parecchie potenze. Infatti la era una
						partita come quelle che i venti giuocavano qualche volta sul piccolo lago,
						sfiorandolo appena, facendovi correr su le veloci, da opposte parti, piccole
						macchie brune, mentre la guerra grossa urlava in alto, sopra le cime delle
						montagne fra i nuvoloni pieni di mistero e di inimicizie.</p>
               <p>— Son qua — disse Silla entrando, e si fermò sui due piedi. Come mai non
						c'era nessuno? Si accostò allo scacchiere. La partita non era terminata:
						tutt'altro; dopo che l'aveva lasciata lui non s'erano fatte che due mosse.
						Si guardò attorno e, visti sopra una sedia il cappello e la mazza del
						dottore, suppose che almeno costui sarebbe tornato presto e si mise alla
						finestra.</p>
               <p>Pensò alle parole del conte sulla uguaglianza politica, sui privilegi della
						nascita. Era una fosca nube che sorgeva davanti a lui. Veramente, non aveva
						studi speciali in questi argomenti, ma dall'Università in poi era stato
						nutrito d'idee opposte a quelle del conte, avea respirato la vibrata aria
						democratica della società moderna e ora non credeva quasi possibile che un
						repubblicano come il conte avesse simili convinzioni. Adesso intendeva certe
						frasi, discorsi precedenti del conte di cui, a prima giunta, non aveva
						potuto afferrare il senso e rimproverava se stesso di aver troppo
						leggermente accondisceso a farsi suo collaboratore.</p>
               <p>Quando il conte gli aveva manifestato il tema del lavoro che aveva in animo
						di affidargli e a cui proponeva questo titolo: Principii di politica
						positiva, Silla avea bene espresso le sue riserve sulla questione che vi si
						dibattesse fra la repubblica e la monarchia, ma non aveva pensato a
						quest'altro dissidio. Il conte aveva subito accettate queste riserve,
						dichiarando che mai, in nessun caso, gli avrebbe proposto di sacrificare le
						proprie opinioni; che forse, trattando l'argomento in generale e con
						principii positivi, avrebbero potuto accordarsi molto più facilmente di
						quanto paresse probabile; che ad ogni modo avrebbero discusso tutto. E
						s'eran posti immediatamente all'opera incominciando con una esposizione
						rapida delle vicissitudini della scienza dai Greci in poi. Ma ora Silla
						sentiva aprirsi un dissenso molto più profondo. Che fare? Accettare una
						discussione nella quale potrebbe rimaner vinto per mancanza di studi? Era un
						pericolo grave. D'altra parte, quale fierezza e quale audacia nelle idee del
						conte, quale disprezzo delle opinioni volgari e della corrente umana!
						Sarebbe stata un'umiliazione inesprimibile ritirarsi senza lotta,
						riconfondersi con la moltitudine, lasciando solo quest'uomo nell'attitudine
						così nobile di uno contro tutti. No, bisogna stare a fronte con lui, e non a
						fianco delle passioni, dei pregiudizi democratici; sostenere la nobiltà e la
						grandezza del principio di eguaglianza, con l'aiuto di quello stesso
						spiritualismo religioso che deve poi regolarne l'applicazione, secondo un
						ideale elevatissimo di fraternità; ammettere di buon grado gli errori, le
						ingiustizie, la cecità, le insopportabili pretese del sentimento democratico
						moderno; ma poi combattere; combattere sopratutto l'orgoglio aristocratico,
						i privilegi della nascita. In quest'ultimo pensiero il sangue di Silla si
						veniva riscaldando, il cuore gli batteva sempre più rapido, buttava fuoco
						dal petto e fiere parole di passione che non erano dirette al conte.</p>
               <p>No, Silla, poco a poco, involontariamente, s'immaginava di fronte a donna
						Marina, la vedeva passare con la sua indifferenza altera, tanto più pungente
						quanto più la persona era delicata e graziosa, con il suo freddo sguardo che
						scintillava solo talvolta incontrando quello del conte. A lei Silla dirigeva
						mentalmente la sua eloquenza. Non ne aveva ottenute tre parole in venti
						giorni; anche senza parlare ella gli aveva ben fatto intendere che non lo
						stimava degno nè di cortesia nè di attenzione. Almeno Silla credeva così, e
						fino dai primi giorni si era regolato con lei secondo questa idea, opponendo
						alterezza ad alterezza, non senza soffrirne però, non senza una specie di
						voluttà amara che in presenza di lei gli stringeva forte il cuore. E ora gli
						pareva di attraversarle il cammino, di fermarla, volesse o no, di chiederle
						cosa credesse mai...</p>
               <p>— Dunque, dottore? — disse una voce dietro a lui.</p>
               <p>Silla si voltò in fretta. Era ben lei, donna Marina, seduta davanti allo
						scacchiere.</p>
               <p>— Io prendo il nero — diss'ella, guardando attentamente i pezzi.</p>
               <p>Ell'era dunque venuta leggiera come una fata, o Silla si era ben lasciato
						affondare nei suoi pensieri!</p>
               <p>Egli non si mosse.</p>
               <p>— Dottore! — disse Marina con accento di sorpresa. Alzò la testa e vide
						Silla.</p>
               <p>Aggrottò un istante le sopracciglia, tornò a guardare attentamente lo
						scacchiere, e disse con la sua voce gelida:</p>
               <p>— Dov'è il dottore?</p>
               <p>— Non lo so, signorina.</p>
               <p>— Avvicini un poco le imposte — soggiunse Marina quasi sottovoce, senza
						guardarlo.</p>
               <p>Silla finse di non aver inteso, si staccò dalla finestra e passò dietro a
						lei, per uscire. Ella non alzò il capo, ma quando Silla fu presso all'uscio,
						gli disse, sempre sullo stesso tono:</p>
               <p>— La prego, avvicini un poco le imposte.</p>
               <p>Silla tornò indietro silenziosamente, senz'affrettarsi, avvicinò le imposte e
						si avviò da capo alla porta.</p>
               <p>— Sa giuocare? — disse donna Marina.</p>
               <p>Silla si fermò, sorpreso.</p>
               <p>Ell'aveva alzata la testa, finalmente; ma adesso faceva scuro nella camera e
						non si poteva vedere l'espressione del suo sguardo. La voce suonava tuttavia
						di fredda indolenza. Silla s'inchinò.</p>
               <p>Donna Marina aspettava forse che si offrisse per finire la partita con lei;
						ma questa offerta non veniva. Accennò allora la sedia vuota in faccia a lei
						con un gesto della mano destra, senza muovere affatto la testa.
						Evidentemente quella mano non aveva detto « prego » ma « permetto ».</p>
               <p>Silla si sentì vile. Era forse la sottile fragranza entrata nella camera, la
						stessa fragranza sentita il giorno del suo arrivo nella galleria dei
						paesaggi, che ora gli ammorbidiva l'orgoglio, gli diceva, a nome di Marina,
						tante cose blande. Voleva rifiutare e non poteva.</p>
               <p>— Ha paura? — disse donna Marina.</p>
               <p>Silla prese la sedia vuota.</p>
               <p>— Di vincere, signorina — rispose.</p>
               <p>Ella alzò gli occhi in viso. Adesso Silla poteva quasi sentire il tepore di
						quel viso; adesso vedeva bene i grandi occhi freddi che lo interrogavano
						insieme con le labbra.</p>
               <p>— Perchè di vincere?</p>
               <p>— Perchè non so farmi inferiore se non lo sono.</p>
               <p>Ella alzò impercettibilmente le sopracciglia come altri avrebbe alzato le
						spalle, guardò lo scacchiere tenendo l'indice arcuato sul mento, e
						disse:</p>
               <p>— Movo io.</p>
               <p>Porse la mano, la tenne un momento sospesa sui pezzi.</p>
               <p>La lama di luce che entrava fra le imposte socchiuse le batteva sui capelli
						capricciosi, sulla guancia pallida, sull'orecchio delicatissimo, sulla
						piccola mano bianca sospesa in aria, lumeggiata, nell'ombra, di trasparenze
						rosee, mostrava una bella figura tranquilla, intenta al giuoco. Silla non
						era così tranquillo, pensava involontariamente, guardandola, che l'avrebbe
						baciata e morsa. Donna Marina prese il pedone della regina bianca e lo gettò
						nel bossolo.</p>
               <p>— Crede proprio di non essere inferiore? — disse ella.</p>
               <p>— Non so come Lei giuochi — rispose Silla movendo un alfiere.</p>
               <p>Ella mise un breve riso metallico guardando l'alfiere nemico, e disse:</p>
               <p>— Vede, io so invece come giuoca Lei. Lei giuoca prudente. Ha paura di
						perdere, non di vincere.</p>
               <p>A questo punto il dottore spinse l'uscio, e vista la partita impegnata, si
						fermò. Marina parve non vederlo. Quegli richiuse l'uscio pian piano.</p>
               <p>— Cosa fa adesso? — proseguì Marina con accento più vibrante. — Perchè non
						esce fuori con la Regina? Perchè non attacca sinceramente?</p>
               <p>— Io non attacco. Mi basta difendermi, e Le assicuro, marchesina, che lo
						posso fare abbastanza bene. Perchè vorrebbe Lei che attaccassi?</p>
               <p>— Perchè allora la finirei più presto.</p>
               <p>— Secondo.</p>
               <p>— Si provi — disse Marina.</p>
               <p>Silla chinò la testa, con intensa attenzione, sullo scacchiere.</p>
               <p>Donna Marina fece un atto d'impazienza e si alzò in piedi.</p>
               <p>— È inutile che studi tanto — diss'ella. — Le assicuro che non vincerà. Non
						vincerà— ripetè scompigliando con la mano e rovesciando i pezzi. — Io non ho
						giuocato contro di Lei altra partita che questa, e credo che non ne
						giuocherò più.</p>
               <p>— Meglio per Lei.</p>
               <p>— Oh, nè meglio nè peggio.</p>
               <p>— Sicuro — diss'ella con accento sarcastico. — Ella non è qui per giuocare
						contro di me; è qui per fare degli studi profondi con il conte Cesare, non è
						vero? Che studi sono?</p>
               <p>Silla godeva di sentirla irritata; era una vittoria.</p>
               <p>— Di nessun interesse per Lei, signorina — rispose.</p>
               <p>Ella restò un momento pensierosa e poi tornò a sedere.</p>
               <p>Quali dubbi, quali pensieri di conciliazione le passavano pel capo? Recò
						ambedue le mani a una crocettina d'oro che le pendeva dal collo tra l'abito
						aperto e giocherellò con essa piegando il mento al seno, scoprendo un po'
						delle braccia tornite.</p>
               <p>— Molto bassi questi studi, dunque — diss'ella.</p>
               <p>— Oh, no.</p>
               <p>— Ah. Lei crede allora che sieno troppo alti per me?</p>
               <p>— Non ho detto questo.</p>
               <p>— Vediamo; è matematica?</p>
               <p>— No.</p>
               <p>— Metafisica?</p>
               <p>— No.</p>
               <p>— Scienze occulte forse? Il conte ha bene dello stregone; non trova,
						signor... signor... Come si chiama Lei?</p>
               <p>— Silla.</p>
               <p>— Non trova, signor Silla?</p>
               <p>— No, signorina.</p>
               <p>— Molto reciso, Lei.</p>
               <p>Seguì un momento di silenzio. Si udì la voce del conte mista ad altre voci di
						persone che scendevano per la scalinata.</p>
               <p>Silla si alzò in piedi.</p>
               <p>— Aspetti un poco — diss'ella bruscamente. — Non voglio sfingi davanti a me.
						Cosa scrive Lei con mio zio?</p>
               <p>— Un libro noioso.</p>
               <p>— Capisco; ma di che tratta?</p>
               <p>— Di scienza politica.</p>
               <p>— Ella è uomo di Stato?</p>
               <p>— Qualche cosa di meglio; sono artista.</p>
               <p>— Di canto?</p>
               <p>— La marchesina ha un grande spirito!</p>
               <p>— E Lei è molto orgoglioso!</p>
               <p>— Forse.</p>
               <p>— E con quale diritto?</p>
               <p>Dicendo queste parole Marina sorrise di un sorriso enigmatico di cui Silla
						non capì il veleno.</p>
               <p>— Di rappresaglia — rispose.</p>
               <p>— Oh! — esclamò Marina. Un lampo di sdegno le passò negli occhi.</p>
               <p>L'uno e l'altro pensarono in quel momento a un predisposto legame, fosse pure
						d'antagonismo, d'inimicizia, nel loro futuro destino.</p>
               <p>— È dunque vero — disse Marina sottovoce — che Lei giuoca un'altra partita
						qui al Palazzo?</p>
               <p>— Io? — rispose Silla, sorpreso. — Non so cosa Lei voglia dire.</p>
               <p>— Oh, lo sa! Ma Lei giuoca prudente, giuoca coperto, non ha ancora mosso la
						Regina. Povero orgoglio il Suo! E parla di rappresaglie! Non mi conosce,
						Lei. Mi hanno scritto poco tempo fa che sono superba, che vorrei vivere in
						una stella di madreperla, e che in questo pianeta borghese, in questo
						sudicio astro di mala fama, non c'è posto, per me, di posare il piede.
						Risponderò che il posto l'ho trovato e...</p>
               <p>— Ecco mia nipote — disse il conte entrando con alcune persone.</p>
               <p>Silla non si mosse. Guardava Marina con gli occhi sbarrati. La sua
						corrispondente, Cecilia, lei!</p>
               <p>— Il signor Corrado Silla, mio buon amico — soggiunse il conte, — il quale ha
						ancora la testa negli scacchi, a quanto pare.</p>
            </div>
            <div n="7" type="chapter" xml:id="IT0240010007">
               <head>CAPITOLO VII.</head>
               <head>Conversazioni.</head>
               <p>Quel giorno la gentildonna veneziana di Palma il Vecchio fu scherzosamente
						pregata di uscire dalla sua cornice e di sedere a pranzo. La bella donna
						rispose col solito sorriso. Benchè la mensa brillasse di argenti, di
						cristalli e di fiori, non valeva ad allettare lei, cresciuta fra
						magnificenze orientali. E poi, quale squallida comitiva di adoratori a' suoi
						piedi! Chi la pregava di scendere era il comm. Finotti, deputato al
						Parlamento, prossimo alla sessantina, con gli occhi tutti fuoco e il resto
						tutto cenere. C'era pure il comm. Vezza, letterato, aspirante al Consiglio
						superiore d'istruzione pubblica e al Senato, piccolo, tondo, imbottito di
						dottrina e di spirito, caro a molte signore ma non a quella lì, che non era
						letterata nè ipocrita e rideva di quegli occhiali d'oro, di quel carnierino
						grigio corto, di quelle forme da soldatino di gomma. C'era il prof. cav.
						ing. Ferrieri: fisonomia nervosa, occhio intelligente, sorriso scettico,
						cervello e cranio perfettamente lucidi. Neppure costui poteva allettare la
						bella veneziana. Ella era troppo del XVI secolo e lui troppo del XIX. Nato
						con una scintilla di poeta e d'artista, la avea convertita in agente
						meccanico. C'era l'avvocatino Bianchi, giovinotto elegante, timido, con
						un'aria di sposina imbarazzata, tutto tepido ancora del nido di famiglia.
						Anche di lui sorrideva dall'alto la esperta dama. Altre facce nuove non
						c'erano, perchè non poteva contarsi fra queste la trista figura del dottore,
						sdrucciolato, senz'invito nella sala da pranzo.</p>
               <p>Chi aveva portato quegli ospiti al Palazzo era stato il solitario fiumicello
						ch'esce dal lago a ponente, fra i pioppi. Alcuni capitalisti di Milano
						avevano incaricato il prof. Ferrieri di recarsi a visitare l'emissario del
						piccolo lago di... e a studiare se ci fosse forza bastante per una grande
						cartiera. Il professore doveva schizzare un progetto sommario, tastare il
						Municipio di R... per la costruzione di un tronco di strada e fors'anche per
						la cessione gratuita di un fondo comunale. Egli era un ingegnere di molta
						fama; quattro sgorbi col suo nome avrebbero fatto piovere gli azionisti.
						Aveva portato con sè suo nipote avvocato per la parte legale dell'affare. Il
						commendatore politico e il commendatore letterato, vecchi amici del conte
						Cesare e dell'ingegnere, si erano accompagnati a questo per fare al Palazzo
						una visita promessa fino dal 1859.</p>
               <p>Il pranzo fu eccellente e largamente inaffiato di spirito. I motti
						dell'onorevole deputato si urtavano con le freddure dell'uomo di lettere,
						con gli epigrammi incisivi dell'ingegnere professore. Il vocione del conte
						copriva spesso le altre voci, il tintinnìo delle posate e dei cristalli, il
						cozzo sguaiato dei piatti e tutto quanto. Il giovane avvocato taceva,
						mangiava poco, beveva acqua e guardava Marina. Steinegge e il dottore
						bisbigliavano insieme, scambiavano qualche rara parola con Silla. Questi,
						distratto, assorto in altri pensieri, tante volte non rispondeva loro
						nemmeno, o rispondeva a sproposito.</p>
               <p>Marina pure era taciturna.</p>
               <p>I due commendatori suoi vicini chiedevano aiuto alla Natura, all'Arte, al
						cielo e alla terra per farla parlare e non riuscivano a trarle di bocca che
						radi monosillabi. Però il suo viso, il suo sguardo, che non si rivolse mai a
						Silla, non esprimeva preoccupazione alcuna. Il commendator Vezza, che aveva
						la manìa di saper tutto, le domandò, per ultimo tentativo, se conoscesse un
						certo punto di ricamo di nuova introduzione, che a Milano tutte imparavano.
						Ella gli rispose con una sommessa esclamazione di meraviglia sdegnosa che
						turbò molto il dotto uomo e lo spinse a buttarsi subito fra i discorsi degli
						altri. Si parlava della futura cartiera. L'ingegnere vantava le nuove
						macchine che si sarebbero introdotte per fare e adoperare la pasta di legno.
						Steinegge si stupiva che la pasta di legno fosse una novità per l'Italia;
						secondo lui l'uso n'era divulgatissimo in Sassonia. Il Vezza osservò che in
						Italia usavano gli azionisti di pasta di legno e le azioni di cenci; fece
						poi dei commenti agrodolci su questo germanismo industriale tanto
						riprensibile, secondo lui, quanto il germanismo letterario. La discussione
						s'infervorò subito. Il Finotti sosteneva il Vezza; l'ingegnere lo
						combatteva. Steinegge, rosso rosso, fremeva in silenzio, versava Sassella,
						versava Barolo sulle piaghe del suo amor proprio nazionale.</p>
               <p>— Quella è la miglior poesia italiana, non è vero? — gli disse ridendo
						l'ingegnere.</p>
               <p>Steinegge giunse le mani, soffiò e alzò gli occhi al cielo senza parlare,
						come un vecchio serafino estatico. — Ben detto, signor Steinegge, bravo, —
						gridò l'onorevole deputato. — Cesare, tra poco ci capita la Giunta di R...,
						non è vero, per conferire qui con Ferrieri sotto i tuoi auspici. Bisogna
						inzupparmela di questo Barolo. Per quanto siano duri quei signori, l'amico
						se li mangerà facilmente, uno dopo l'altro.</p>
               <p>— Oh, non li conosci, — rispose il conte. — Essi berranno il mio vino e le
						ragioni del signor professore, loderanno tutto e non si decideranno a
						niente. Questa gente, più la si accarezza, meno si fida. E non ha poi tutti
						i torti.</p>
               <p>Già! Timeo! Ma intanto lui, il professore, non porta nessun dono, e poi, per
						fortuna, ha un profilo così poco greco! Non le pare, marchesina?</p>
               <p>Marina rispose asciutto che non si occupava di greco.</p>
               <p>— E lui son quarant'anni che va dimenticando di essersene occupato male —
						disse il professore. — Non gli dia retta. Del resto, non sono greco ma ho il
						Pattolo in tasca. Duecentocinquanta fra operai e operaie, una dozzina
						d'impiegati tecnici ed amministrativi, l'esempio, sopratutto l'esempio!
						Sapete quanti opifici si potranno piantare con quell'acqua lì! Dopo verrà la
						necessità d'una ferrovia.</p>
               <p>— Prova generale — sussurrò il commendator Vezza.</p>
               <p>— Insomma il Municipio di R... mi deve buttare ai piedi la strada, il terreno
						e il diploma della sua cittadinanza.</p>
               <p>— Castelli di carta. Ah, una trota, <foreign>salmo pharius</foreign>. Rossa,
						di fiume. Queste ce le guasterai di sicuro con la tua carta.</p>
               <p>Ciò detto, il comm. Vezza impegnò con il conte, l'ingegnere e Steinegge un
						dialogo assai vivo sulle trote d'ogni razza e paese, sulle reti, sugli ami,
						sulla piscicoltura. Intanto l'uomo politico trovò modo di avviarne uno più
						intimo col dottore, suo vicino, intorno a Corrado Silla; ne raccolse con
						voluttà le maldicenze che correvano sulla origine del giovane. Quando poteva
						mettere il dito sopra una debolezza umana di quel genere, una debolezza di
						puritano, inaspettata, curiosa, era felice.</p>
               <p>— Dunque — diceva il comm. Vezza — per le trote di fiume s'infilza sull'amo
						una mosca... o un lombrico...</p>
               <p>— O un poeta tedesco — suggerì l'ingegnere.</p>
               <p>— No, chi ne mangia? Neppure un ingegnere. Gli è per pigliare i sindaci
						lacustri che s'infilza sull'amo un pezzo grosso dell'Università incartato in
						un progetto...</p>
               <p>Qui il commendatore si cacciò in fretta una mano sulla bocca, perchè,
						annunciati dal cameriere, entravano il Sindaco e la Giunta di R...</p>
               <p>Movimento generale, strepito di sedie, presentazioni cerimoniose, silenzio,
						tintinnìo di tazze, brindisi eloquente del commendator Vezza alla futura
						prosperità del Comune di R... così degnamente e sapientemente rappresentato.
						— Dell'amo non parlò. Il Sindaco e la Giunta lo guardavano trasognati, con
						la vaga inquietudine di chi sente farsi gran lodi e non sa perchè, e teme
						d'esser caduto in qualche imbroglio. Poi tutti si alzarono. Il conte,
						l'ingegnere, l'avvocatino e la Giunta si strinsero a conferire insieme.</p>
               <p>Il comm. Finotti diede il braccio a donna Marina sussurrandole alcune parole
						francesi e sorridendo, probabilmente all'indirizzo delle autorità che
						spandevano un disgustoso odore di fustagno. Si respirava uscendo da quel
						caldo nell'ombra fresca della loggia, dove veniva su dal cortile un soave
						odore di <foreign>rhynchospermum</foreign> fiorito. Anche il lago davanti al
						Palazzo taceva per un gran tratto nell'ombra. Le montagne in faccia e
						l'acqua in cui si specchiavano eran dorate. Il ponente splendeva, sereno. A
						levante l'Alpe dei Fiori, infocata, toccava il cielo nero, tempestoso.</p>
               <p>— Bello! — disse il comm. Finotti appoggiandosi alla balaustrata; — bello, ma
						troppo deserto. Come Le passa il tempo in quest'èremo, marchesina?</p>
               <p>— Non passa del tutto — rispose Marina.</p>
               <p>— Ci sarà però nei dintorni qualche essere umano lavato e pettinato da poter
						dire due parole.</p>
               <p>— Ce n'è uno dipinto.</p>
               <p>Accennò il dottore che stava presso l'entrata della loggia ascoltando a bocca
						aperta un vivacissimo dialogo tra il Vezza e Steinegge. Silla si teneva in
						disparte, guardava il getto d'acqua nel cortile.</p>
               <p>— Ma Cesare — insistè il Finotti — ha sempre ospiti. Anche adesso, mi pare...
						— soggiunse con una voce piena di domande sottintese, guardando la giovane
						signora, che sporse il labbro inferiore senza rispondere.</p>
               <p>— Come mai è l'amico di Cesare? — disse il commendatore sottovoce.</p>
               <p>— Non lo so.</p>
               <p>— Io però lo invidio.</p>
               <p>— Perchè?</p>
               <p>— Viver vicino a Lei!</p>
               <p>— Può essere assai poco piacevole agli altri se non garbano a me — disse
						Marina con l'accento e l'atto di chi vuol troncare un discorso.</p>
               <p>— Vezza! — gridò forte il Finotti, — come puoi star a parlare di trote,
						perchè tu già parli di trote o di granchi, dove c'è una dama? Vedo che al
						mio garbatissimo amico dottore ci fai una pessima impressione.</p>
               <p>Il garbatissimo amico si sviscerò in proteste.</p>
               <p>— Marchesina — disse il Vezza avvicinandosi — oda come si ricompensa
						l'abnegazione di un amico che vi cede il primo posto!</p>
               <p>— L'aveva Lei? — rispose Marina con uno dei suoi sorrisi; e senz'attender la
						replica, si rivolse a Steinegge.</p>
               <p>— Tre sedie — diss'ella.</p>
               <p>V'erano cinque persone in loggia e neppur una sedia.</p>
               <p>— Quando una signorina ordina — rispose Steinegge dopo un momento di
						silenzio, — un capitano di cavalleria può portarne trenta.</p>
               <p>Il commendatore Finotti osservò Silla. Era pallido e guardava Marina con
						fuoco sì sdegnoso che parve sospetto a quel dilettante di psicologia
						pratica.</p>
               <p>— Tutti in piedi? — disse il conte affacciandosi in quel punto alla loggia
						con l'ingegnere, l'avvocato e le Autorità. — Caro Steinegge, abbia la bontà
						di dire che portino delle sedie. Il professore desidera vedere se e come si
						potrebbe stabilire un barraggio regolatore delle piene del lago; se occorra
						qualche altra operazione alla soglia dell'emissario. Io lo accompagno.
						Questi signori preferiscono rimanere.</p>
               <p>— Noi leveremo l'incomodo — disse uno degli assessori.</p>
               <p>— Che diavolo!— replicò il conte.— Bisogna far visita a mia nipote, adesso.
						Quando crede, professore...</p>
               <p>Il professore distribuì in fretta sorrisi e strette di mano ai cinque
						dignitosi municipali e partì col conte.</p>
               <p>— Noi faremo ballare gli orsi— sussurrò il commendator Finotti a donna
						Marina.</p>
               <p>Ma gli orsi non erano tanto orsi quanto s'immaginava lui. Tre di essi, gli
						assessori supplenti e il sindaco, si conoscevano abbastanza per non aprir
						bocca mai. Gli altri due, gli assessori effettivi, potevano dar dei punti,
						per furberia, al signor commendatore. Per scioltezza di scilinguagnolo non
						gli stavano troppo al disotto, posto ch'erano contadini; grassi se si vuole,
						ma contadini da gerla e da zappa. — Siamo poveri alfabeti di campagna —
						diceva uno di loro. Avevano finissimo il fiuto della canzonatura.</p>
               <p>Si parlò, naturalmente, della cartiera. Il Finotti fece una pittura, a gran
						tratti di scopa, delle meraviglie industriali che si sarebbero vedute, dei
						favolosi guadagni che avrebbe fatto il paese. I due approvavano col capo a
						più potere, fregandosi i ginocchi con le mani.</p>
               <p>— Com'è diventato aguzzo il mondo!— disse il più vecchio.</p>
               <p>— E noi restiamo sempre tondi — rispose l'altro. — Almeno se non ci piallano
						un poco.</p>
               <p>— Comune ricco, già— disse il Finotti.</p>
               <p>— Sì, quattro sterpi e un paio di viaggi d'erba, su quelle croste là in
						faccia, dove tutti si servono. Quando li avremo mangiati per far la strada
						della cartiera, allora diventeremo ricchi; ma per adesso... Allora sì. Sarà
						forse per quel vino che ci ha favorito, per sua grazia, il signor conte,
						allora mi pare che abbiamo da diventar signori bene. È un gran vino; ma sarà
						mica traditore? Cosa ne dice Lei, signor tedesco, che lo vedo qualche volta
						dalla Cecchina gobba?</p>
               <p>— Ah! Ah!— soffiò Steinegge senza capir bene.</p>
               <p>— Ehi! — esclamò il Vezza accorgendosi dei nuvoloni neri che ingrossavano a
						levante. — Vuol far temporale.</p>
               <p>— Oh signor no — disse l'assessore che aveva parlato prima — per adesso no;
						stanotte, forse.</p>
               <p>— Come si chiamano quei sassi là in alto dove batte il sole?</p>
               <p>— Noi li chiamiamo l'Alpe dei fiori. Da ragazzo ci sono stato anch'io lassù,
						a far fieno. Potevano metterci nome l'Alpe del diavolo ch'era più
						meglio.</p>
               <p>— C'è bene, lassù, il buco del diavolo — disse l'altro assessore.</p>
               <p>— Ah, c'è un buco del diavolo? — disse Silla — E perchè lo chiamano così?</p>
               <p>— Ma, io non saprei mica, vede. Bisogna domandare alle donne. Loro contano un
						sacco di storie!</p>
               <p>— Per esempio, dicono che per quel buco si va all'inferno, che è un piacere,
						dritti come i, e che i beniamini del diavolo piglian tutti quella strada là.
						Ci fanno anche il nome a tre o quattro che ci son passati.</p>
               <p>— Ah sì? — disse il commendator Finotti. — Sentiamo.</p>
               <p>— Proprio non mi ricordo, sa...</p>
               <p>— Gente del paese, già?</p>
               <p>— Del paese e mica del paese. Non mi ricordo.</p>
               <p>Qui l'onorevole Sindaco uscì, in mal punto, dal suo prudente silenzio.</p>
               <p>— Pare impossibile, Pietro — diss'egli — pare impossibile che non vi
						ricordiate. La matta!...</p>
               <p>— Che asino! — mormorò fra i denti il poco riverente assessore, e non disse
						altro.</p>
               <p>— Bravo Sindaco. A Lei! Lei deve ben sapere da che parte vanno all'inferno i
						Suoi sudditi, diavolo! Racconti dunque! Non sarà mica un segreto d'ufficio,
						spero.</p>
               <p>Il Sindaco, accortosi troppo tardi di aver posto un piede in fallo, si andava
						contorcendo sulla sedia.</p>
               <p>— Ouf, seicento! Non saranno neanche sessanta — disse un altro municipale che
						fino allora era stato zitto.</p>
               <p>— Bene, bene, sessanta o seicento, è sempre una storia vecchia, e qui ai
						signori può interessar poco.</p>
               <p>Ma il povero Sindaco, preso alle strette, non trovò modo di schermirsi; e,
						per non aver più quel peso sullo stomaco, lo buttò fuori a un tratto.</p>
               <p>— Ecco, questa matta era la prima moglie del povero conte vecchio, qui del
						Palazzo; una genovese, che ha scappucciato, pare, un tantino, e suo marito
						l'ha condotta qui, l'ha tenuta come in castigo, ed è stato qui anche lui
						finchè è morta; la gente dice che il diavolo se l'è portata a casa per di
						là.</p>
               <p>Mentr'egli parlava, Marina si alzò, gli voltò le spalle. I suoi colleghi gli
						fecero gesti di rimprovero. Il Vezza disse a caso:</p>
               <p>— È la barca di Cesare quella là?</p>
               <p>— Bei tempi!— esclamò Silla con voce sonora.</p>
               <p>Tutti, tranne Marina, lo guardarono sorpresi.</p>
               <p>— Tempi di forza morale — proseguì senza badare a quelle occhiate. — Di forza
						morale organica. Adesso si hanno le convulsioni, gl'impeti di passione
						sfrenata, e, in fondo, egoista. Se una donna tradisce, la si ammazza o la si
						scaccia. Vendicarsi e liberarsi; ecco lo scopo. Allora no. Allora vi era
						qualche gentiluomo capace di seppellirsi con la colpevole in un deserto e di
						dividere la espiazione senz'aver divisa la colpa, rompendo tutti i vincoli
						del mondo, per rispetto a un vincolo sacro, benchè doloroso.</p>
               <p>Marina, senza voltarsi, sfrondò nervosamente con la destra un ramo di
						passiflora.</p>
               <p>— Può essere stata una vendetta atroce — disse il Finotti— un omicidio lento
						e legale. Che ne sa Lei?</p>
               <p>— Non lo so; non credo che il padre del conte Cesare sia stato capace di
						questo. E poi, ci occupa, ci commuove la pena; ma la colpa? Chi era questa
						donna? Chi ci può dire?....</p>
               <p>Donna Marina si voltò.</p>
               <p>— E Lei — diss'ella con voce rotta dalla collera — chi è, Lei? Chi ci può
						dire neppure il Suo vero nome? S'indovina!</p>
               <p>Aperse con impeto l'uscio che metteva nell'ala di ponente e scomparve.</p>
               <p>Medusa non avrebbe impietrato meglio di lei quel gruppo d'uomini.</p>
               <p>Silla sentiva di dover dire qualche cosa, e non sapeva che. Gli parve di aver
						toccato un gran colpo di mazza sulla testa e di barcollare. Finalmente, a
						stento, raccapezzò un pensiero.</p>
               <p>— Signori— diss'egli— sento che mi si è gettata un'ingiuria: non so quale,
						non intendo!</p>
               <p>Le parole no, ma l'accento, le braccia, gli occhi, dicevano: se avete inteso,
						parlate. I commendatori e il medico protestarono silenziosamente, col gesto,
						di non saper nulla, gli altri stavano a bocca aperta. Steinegge prese Silla
						a braccetto, lo trasse via dicendogli: — Adesso conoscete, adesso
						conoscete.</p>
               <p>La Giunta di R... e il dottore si ritirarono subito.</p>
               <p>— Bel finale !— disse il commendator Vezza, passato il primo sbalordimento. —
						Hai capito tu?</p>
               <p>— Eh altro — rispose il Finotti. — È chiaro come l'acqua.</p>
               <p>— Torbida.</p>
               <p>— Ma che? vuoi sentire? Quel giovinotto lì, piovuto al Palazzo dalle nuvole,
						è un peccatuccio dell'amico Cesare. Alla damigella ci ha seccato
						mortalmente. Capisci, vedersi portar via sotto il naso uno zio siffatto! Ci
						sarebbe, per salvar tutto, la solita combinazione, e questa scommetto che è
						l'idea di Cesare, ma!... A Parigi o a Milano o nel mondo della luna ci deve
						essere un ma con un cilindro etereo e dei calzoni ideali. Sarà biondo, sarà
						bruno, sarà quel diavolo che vuoi: c'è sicuramente. Dunque, niente
						combinazione; guerra! Non è chiaro?</p>
               <p>— Non sai niente, caro mio. Che si possa arrischiare un sigaro? — Qui il
						commendator Vezza si divertì ad accendere il sigaro, sciupandovi
						silenziosamente una mezza dozzina di fiammiferi. — Sì, la Mina Pernetti
						Silla, bella donna, bellissima donna! è stata veramente amica di Cesare, ma
						una amica!... — Il commendatore gittò in alto una boccata di fumo,
						l'accompagnò su con l'occhio e con la mano disegnando in aria degli zeri
						allegorici.</p>
               <p>— Lei — proseguì— era figlia di un consigliere d'appello tirolese. Sai che
						Cesare fu espulso di Lombardia nel 1831? Credo che volesse liberarar
						l'Italia per potersi sposare poi senza scrupoli quella tirolesina bionda.
						Ell'avrà avuto un ventidue anni. Il papà l'avrebbe arrostita piuttosto che
						darla a un liberale. Lei tenne saldo, povera ragazza, a non volersi
						maritare, fino a ventisei anni. Suo padre, un mastino, credo che la
						mordesse. Un bel giorno piegò il capo e prese un figuro, un austriacante
						marcio che fece denari con le imprese e poi se li mangiò tutti, andò via con
						i tedeschi nel 59 e dev'esser morto a Leibach, credo. La Mina e Cesare non
						si videro mai più, ma si scrissero sempre non d'amore, veh! neppur per
						sogno. Quello lì? Quello lì è un giansenista che non va a messa. Ella non
						gli scriveva che di suo figlio, lo consultava. È morta nel 58, e tutto
						questo io l'ho saputo dopo, da un'amica sua. Ora domando io se è chiaro.
						Domando io cos'ha da temere la marchesina di Malombra, che ragioni
						aveva...</p>
               <p>— Sì, sì, sarà tutto vero, vuol dire che lei non sa le cose a questo modo. Ma
						poi, come mi parli di ragioni in una testolina così bella? Non vedi, perdio!
						che occhi? Lì dentro ci sono tutte le ragioni e tutte le follie. Averla per
						un'ora, una donna così bella e così insolente! Si deve impazzire di
						piacere.</p>
               <p>— Peuh! — disse il letterato — è troppo magra.</p>
               <p>Ma l'onorevole deputato fece di questa censura una confutazione così
						scientifica che non può trovar posto in un lavoro d'arte.</p>
            </div>
            <div n="8" type="chapter" xml:id="IT0240010008">
               <head>CAPITOLO VIII.</head>
               <head>Nella tempesta.</head>
               <p>— Debbo accendere il lume, signor? — disse Steinegge a bassa voce.</p>
               <p>Era notte fatta. Da un gran pezzo Steinegge e Silla stavano seduti nella
						stanza di quest'ultimo, uno in faccia all'altro, senza parlare. Pareva che
						vegliassero un morto.</p>
               <p>Steinegge si alzò, accese in silenzio una candela e tornò a sedere.</p>
               <p>Silla teneva le braccia incrociate, il capo chino sul petto, gli occhi a
						terra. Steinegge era inquieto, guardava Silla, guardava il lume, guardava il
						soffitto, metteva una gamba a cavalcioni dell'altra che poi pigliava
						bruscamente la rivincita.</p>
               <p>— Presto bisognerà scendere, signor — diss'egli. — Credo che il signor conte
						è ritornato da un pezzo.</p>
               <p>Silla non rispose.</p>
               <p>Steinegge aspettò un poco, poi si alzò, tolse il lume e si avviò adagio alla
						porta.</p>
               <p>L'altro non si mosse.</p>
               <p>Steinegge lo guardò, ritirò il collo tra le spalle con un ah di sommessione,
						depose il lume e venne a piantarsi davanti a Silla.</p>
               <p>— Sono un imbecille, signor, non so dir niente, ma sono amico. Vi giuro che
						se potessi rispondere io per lei, farvi sortire quel colpo di sciabola che
						dovete aver nel cuore, me lo piglierei volentieri pur di vedervi più
						contento.</p>
               <p>Silla si alzò, gli gettò le braccia al collo.</p>
               <p>Steinegge, rosso rosso, impacciato, andava dicendo:</p>
               <p>— Oh no... signor Silla... io ringrazio — e si sciolse piano piano da
						quell'abbraccio. La sventura, la miseria, le amarezze d'ogni sorta lo
						avevano umiliato sino a renderlo schiavo della famigliarità di coloro cui
						egli attribuiva una condizione sociale superiore alla sua.</p>
               <p>— Bisogna esser così un poco filosofi — diss'egli. — Bisogna disprezzare
						questa persona. Credete che non ha offeso me otto e dieci e venti volte? Non
						ricordate stasera quando mi ha parlato, come a un servo? Io ho disprezzato
						sempre. Quella non ha cuore, nè una briciola. Voi dite quella, voi italiani,
						una donna onesta, perchè non fa questo che sapete. Voi dite donne vili le
						altre. Ma io dico: questa, questa (Steinegge batteva rabbiosamente le
						sillabe) questa è vile. Insulta me perchè sono povero, insulta voi per
						passione avara.</p>
               <p>— Per passione avara?</p>
               <p>— Sì, perchè immagina che il signor conte vuol porre voi nel testamento.</p>
               <p>— Dunque — diss'egli — ha proprio voluto dire...</p>
               <p>— Ma!</p>
               <p>— Come, come mai? — ripetè Silla angosciosamente.</p>
               <p>— Eh! Qui lo hanno detto tutti.</p>
               <p>— Lo hanno detto tutti?</p>
               <p>Dopo un lungo silenzio, Silla si avvicinò lentamente a Steinegge, gli posò le
						mani sulle spalle e gli disse con voce triste e tranquilla:</p>
               <p>— E Lei, crede Lei che se vi fosse una macchia sulla memoria più sacra ch'io
						m'abbia, sarei rimasto qui a farne testimonianza?</p>
               <p>— Non ho mai creduto questo. Il signor conte non vi avrebbe chiamato qui;
						conosco molto bene il signor conte.</p>
               <p>— Caro Steinegge, se noi ci lasciamo per non rivederci più, come potrebbe
						accadere, si ricordi di un uomo che si direbbe, non perseguitato come Lei,
						no, ma deriso, continuamente, amaramente deriso da qualcheduno fuori del
						mondo che si diverte a vederlo soffrire e lottare, come i bambini guardan
						soffrire e lottare una farfalla che han gettata nell'acqua con le ali
						malconce. Mi si diede un cuore ardente e non la potenza nè l'arte di farmi
						amare, uno spirito avido di gloria e non la potenza nè l'arte di
						conquistarla. Mi si fece nascere ricco, e nell'adolescenza, quando avrei
						cominciato a godere i vantaggi di quello stato, mi si precipitò nella
						povertà. Mi si promise testè quiete, lavoro e amicizia, quello che l'anima
						mia sospira, perchè alla gloria ho rinunciato; e adesso mi si strappa via
						tutto d'un colpo. Vede, ho avuto una madre santa, l'ho adorata e sono io la
						causa che si oltraggi la sua memoria; io che dovevo immaginar quest'accusa e
						non la ho immaginata per una incurabile inesperienza degli uomini e delle
						cose! Mettiamo tutto in due parole: sono inetto a vivere, me ne convinco
						ogni giorno più. E ho una salute di ferro! Le dico queste cose perchè L'amo,
						caro Steinegge, e voglio ch'ella mi porti nel Suo cuore. Non le ho mai dette
						a nessuno. Dica, non Le pare una derisione? Bene — qui gli occhi di Silla
						sfavillarono e la sua voce diventò convulsa — non lo è. Io ho la forza in me
						di resistere a qualunque disinganno, a qualunque amarezza; e questa forza
						non me la sono procurata io. Ne userò, lotterò con la vita, con me stesso,
						con la sfiducia terribile che mi assale di quando in quando; e sono convinto
						che Dio si servirà di me per qualche...</p>
               <p>Si bussò all'uscio.</p>
               <p>Il conte Cesare faceva dire a Silla ch'egli era con gli ospiti e lo pregava
						di scendere. Silla pregò Steinegge di andar lui in vece sua e di portare le
						sue scuse, allegando alcune lettere urgenti da scrivere.</p>
               <p>Steinegge uscì tutto impensierito. Che intendeva mai fare il signor
						Silla?</p>
               <p>La stessa questione si agitò lungamente nelle regioni inferiori del palazzo.
						Madamigella Fanny aveva informato per la prima i suoi colleghi della «gran
						lezione» data dalla sua signorina a quel «tulipano nero», il quale, agli
						occhi di Fanny, aveva il gran torto di non essersi mai avveduto che erano
						belli ed arditi. Il cuoco possedeva le informazioni della Giunta con parte
						della quale aveva bevuto un litro, dopo il fatto, dalla Cecchina gobba.
						Raccontò che in quel punto il signor Silla tremava tutto; era più bianco di
						un foglio di carta. — Chi sa, signor Paolo — gli disse Fanny — chi sa che
						faccia faranno adesso a trovarsi insieme quei due lì! Già la mia marchesina
						non ha paura di nessuno. — Allora qualcuno disse che il signor Silla si era
						ritirato in camera e che per quella sera non sarebbe disceso. Il «zuruch»
						che gli aveva tenuto compagnia un pezzo, n'era uscito tutto stravolto. Altro
						fatto strano; il signor Silla aveva mandato a riprendere i suoi rasoi che il
						giardiniere doveva portar seco a Como per farli affilare.</p>
               <p>— Sta a vedere — disse Fanny — che quello stupido lì è capace di ammazzarsi
						senza dare un quattrino di mancia a nessuno!</p>
               <p>— Zitta! Andiamo!— disse la Giovanna. — Se il signor padrone avesse a sapere
						di questi discorsi! E poi, per quel che ci ha fatto Lei!</p>
               <p>— A me non tocca — rispose Fanny .— Sicuro che non mi degnerei di attaccargli
						neppure un bottone. Ho visto la bella roba da straccione che ha. È più
						«chic» il dottore, di quello lì.</p>
               <p>Appena nominato il dottore, Fanny fece una risatina.</p>
               <p>— Povero dottore! — diss'ella, e giù un'altra risatina; poi un'altra, poi
						un'altra; nè volle mai dire perchè ridesse.</p>
               <p>E anche nella sala dov'erano riuniti gli ospiti del Palazzo, a chi si pensò
						se non a Silla e a quello che farebbe? Nessuno ne parlò, perchè donna Marina
						era presente e il conte non sapeva ancor nulla dell'accaduto. Il conte non
						capiva queste lettere urgenti dodici ore prima della partenza della Posta,
						ma tacque. Marina era gaia. Nel riso argentino che saltava spesso dalla sua
						voce dolce e vellutata, come il sonaglio di un folletto nascosto, si udiva
						una nota trionfante. Qualche volta rideva anche lei come Fanny, senza
						ragione, distratta. Rise molto appena partito il dottore. Insomma non pareva
						punto preoccupata dell'assenza di Silla.</p>
               <p>Le ore passavano e la luna veniva su piano piano dietro i nuvoloni ancora
						fermi a levante, che si squarciavano qualche volta sotto di lei agitando
						frange d'argento intorno alla sua faccia regale, e si richiudevano. Ella
						sfolgorava in quei brevi momenti sui vetri della finestra di Silla, guardava
						nella camera sino al fondo.</p>
               <p>Quegli scriveva. Il ronzio della sua penna rapida era interrotto da slanci
						veementi e da radi silenzi. Le pagine succedevano alle pagine; doveva averne
						riempite parecchie quella penna, quando si fermò. Silla le rilesse, pensò un
						poco.</p>
               <p>— No!— diss'egli, e stracciò lo scritto.</p>
               <p>Prese un altro foglio. Stavolta la penna non correva più. Il pensiero
						dell'uomo lottava con la parola, con sè stesso forse.</p>
               <p>Suonarono le undici e mezzo. Silla aperse la finestra e chiamò Steinegge. Lo
						aveva udito camminare.</p>
               <p>— Scenda subito — diss'egli.</p>
               <p>Steinegge corse alla finestra, fece atto, nel primo impeto del suo generoso
						cuore, di gittarsi abbasso, poi scomparve, e, in meno che non si dice, fu
						nella camera di Silla, con il soprabito male infilato e senza calzoni. In
						quel momento nè lui nè Silla pensarono che fosse in arnese ridicolo.</p>
               <p>Silla gli andò incontro. — Parto — diss'egli.</p>
               <p>— Parte? Quando parte?</p>
               <p>— Adesso.</p>
               <p>— Adesso?</p>
               <p>— Credeva Lei ch'io potessi dormire ancora sotto questo tetto?</p>
               <p>Steinegge non rispose.</p>
               <p>— Vado a piedi sino a... e là aspetterò il primo treno per Milano. Lei mi
						farà il favore di consegnare questa lettera al conte Cesare. Qui ci son
						pochi denari che La prego di distribuire, come crederà meglio, ai domestici.
						Per fortuna non avevo ancora fatto venire i miei libri; ma lascio qui un
						baule. Avrà Ella la bontà di spedirmelo?</p>
               <p>Steinegge affermò del capo; ma non poteva parlare, aveva un groppo alla
						gola.</p>
               <p>— Grazie, amico mio. Quando avrà fatta la spedizione me ne avverta con una
						lettera ferma in posta e vi unisca la chiave che Le lascio, perchè vi sarà
						ancora qualche cosa di mio da raccogliere.</p>
               <p>— Oh, ma volete proprio partire così?</p>
               <p>— Proprio così voglio partire. E sa cosa ho scritto al conte? Gli ho scritto
						che le mie idee sono troppo lontane dalle sue perch'io possa accettare la
						collaborazione offertami; e che onde evitare spiegazioni spiacevoli, onde
						sottrarmi al pericolo di cedere, parto a questo modo chiedendogliene perdono
						e protestandogli la mia gratitudine. Uno scritto cortese nella forma e
						villano nel fondo, uno scritto che lo deve irritare contro di me. Io sdegno
						di accusarla; le avevo scritto e poi ho stracciata la lettera; ma ella
						intenderà che ho voluto rispondere a lei spezzando netti d'un colpo i legami
						che le han dato argomento d'insultarmi. E tutti gli altri intenderanno,
						spero.</p>
               <p>— Per questa donna!— fremè Steinegge, scotendo i pugni.</p>
               <p>— Ma Lei non sa il peggio — mormorò Silla .— Lei non sa quanta viltà v'è in
						me. Glielo voglio dire. Il solo pensiero di posar le labbra sopra una spalla
						di questa donna mi fa venir le vertigini, mi mette i brividi sotto i
						capelli. È amore? Non lo so, non lo credo; ma guai se per soffocare
						l'angoscia e la collera di essere odiato, non ci fosse ancora in me qualche
						forza indomita di cui ringrazio Dio! Sì, è così. Lei n'è stupefatto, lo
						comprendo, ma è così. Però, vede, sono un uomo, il sangue vigliacco deve
						obbedirmi, vado via. Mi stringa la mano; qualche cosa di più, mi
						abbracci.</p>
               <p>Steinegge non seppe proferire che tre ooh soffocati, abbracciò Silla con un
						cipiglio da nemico mortale e l'affetto tempestoso d'un padre. Poi trasse di
						tasca un vecchio portasigari sdruscito e lo porse con ambo le mani
						all'amico. Questi lo guardò attonito.</p>
               <p>— Vostro a me — disse Steinegge.</p>
               <p>Allora l'altro intese e trasse egli pure un portasigari ancora più vecchio e
						sdruscito. Se li scambiarono tacendo. Prima di partire, Silla diede un
						ultimo sguardo, un appassionato saluto mentale alle memorie di sua madre;
						gli parve che l'angelo pregasse per lui, per l'aiuto di Dio in altri cimenti
						ancor più gravi, nascosti nel futuro. Uscì nel cortile per una finestra a
						piano terreno. Non volle che Steinegge lo accompagnasse, gli strinse ancora
						la mano, e attraversata in punta de' piedi la ghiaia traditrice, salì
						lentamente la scalinata fra i cipressi, fermandosi nelle nere ombre oblique
						che fendevano, come grandi crepacci, le pietre illuminate dalla luna.</p>
               <p>Egli si voltava allora a guardar la vecchia mole severa da cui si partiva,
						secondo le previsioni umane, per sempre. Ascoltava il tenero lamento dello
						zampillo giù nel cortile, la voce grave della grossa polla su in capo alla
						scalinata. L'una e l'altra voce chiamavan lui; quella sempre più fievole,
						questa sempre più forte. Non gli era più possibile veder la finestra di lei,
						ma guardava là quell'angolo del tetto che copriva la stanza sconosciuta, e
						la immaginava nei più minuti particolari con la rapidità e la vigoria
						intensa della passione. Ne respirava veramente il tepore odoroso, vedeva
						saettarvi per la finestra di levante un raggio di luna, rigare il pavimento,
						sfiorar un'onda di vesti vôte, brillar sopra uno spillo caduto, sulla punta
						brunita d'uno stivaletto adunco, scivolar sul letto bianco, battere a una
						delicata mano sottile e morirvi mandando fiochi bagliori su pel braccio
						ignudo. A questo punto gli si oscurava la fantasia, una stretta nervosa gli
						si propagava dal petto a tutta la persona ed egli riprendeva frettoloso, per
						liberarsi da quello spasimo, la via.</p>
               <p>Non è a stupire se la sbagliò. Non era facile, per verità, fra parecchi
						sentieri che fuggono in mezzo agli uniformi filari di viti, scegliere quello
						che conduce al cancello. Silla ne prese uno alquanto più basso. Si avvide
						dell'errore, quando trovò, dopo un tratto abbastanza lungo, che scendeva
						verso il lago. Pensò che al postutto non era sicuro di rinvenire la chiave
						del cancello, posta di solito, ma non sempre, in un buco del muro di cinta,
						e ricordò che ci doveva esser lì presso un'altra uscita per la quale
						passavano qualche volta i coltivatori del vigneto. La trovò infatti. Il muro
						di cinta era diroccato per metà e dal campo vicino un gelso spingeva i rami
						per la breccia. Silla fu presto dall'altra parte, a pochi passi da un
						approdo che serviva ai coloni del campicello lungo il lago. Un sentiero
						piano muove da quell'approdo a raggiungere nel suo punto più basso la strada
						provinciale di Val... ora toccando l'orlo del lago, ora appiattandosi fra
						siepi e muricciuoli, ora tagliando qualche pendio erboso, rotto da radi
						ulivi.</p>
               <p>Silla si sforzava invano, camminando, di pensare all'avvenire, alla vita di
						sacrificio e di lavoro indomito che l'aspettava. Malediva la notte piena di
						voci lascive e la luna voluttuosa, ormai alta nel sereno. Appoggiò la fronte
						ardente ad un tronco di ulivo, senza sapere che si facesse. Quel tocco
						ruvido e freddo lo ristorò, lo acquietò come avrebbe acquietato un metallo
						vibrante.</p>
               <p>Si ripose tosto in cammino perchè lampeggiava. In faccia a lui nuvoloni torvi
						di levante si movevano finalmente, si allargavano verso le montagne,
						invadevano il cielo con tante cime rigonfie, fluttuanti come una marea
						furiosa che volesse salire fino alla luna. Gittavano lampi continui,
						silenziosamente, verso il lume di lei, fuggitiva. Ad un tratto Silla si
						ferma e tende l'orecchio.</p>
               <p>Ode il sommesso borbottar del lago ne' buchi dei muricciuoli, il lamento
						dell'allocco nelle selve della riva opposta, il canto dei grilli e il lieve
						sussurro di un soffio per le viti folte, per le frondi bigio-argentee degli
						ulivi.</p>
               <p>Null'altro?</p>
               <p>Sì, due remi cauti, lenti che tagliano l'acqua a lunghi intervalli. Se vicini
						o lontani, non s'intende bene; sul lago, a quell'ora, solo un orecchio
						esperto può misurare le distanze dei suoni.</p>
               <p>I remi tacciono.</p>
               <p>Ecco il sordo rumore d'una chiglia che striscia sui ciottoli della riva.
						Anche i grilli ascoltano. Poi, più nulla. I grilli uniscono ancora il loro
						canto a quello dell'allocco lontano, ai borbottamenti del lago pei buchi dei
						muricciuoli. Silla non poteva discernere questa barca che approdava; vedeva
						soltanto l'acqua chiara tremolar tra le foglie. Andò avanti. Il sentiero
						sbucava presto sulla ghiaia d'un piccolo golfo, all'altro capo del quale
						grossi macigni neri si protendevano nell'acqua. Si rizzava sopra quelli, fra
						caprifichi e rovi, una cappelletta; e ne sporgeva a piè della cappelletta,
						la sottile poppa nera d'una lancia. Doveva esservi una cala tra i macigni.
						Non c'erano altre lancie che Saetta sul lago, e Silla lo sapeva. Ma chi era
						venuto con Saetta?</p>
               <p>Sospettò del Rico e si fermò per non essere scoperto. Vide un'ombra levarsi
						tra gli arbusti dietro la cappelletta, correr giù, scomparire. Subito dopo
						sprizzò di là un riso argentino. Impossibile non riconoscerlo; donna Marina!
						Silla, per istinto, si slanciò avanti, udì una esclamazione di terrore, vide
						l'ombra di prima ricomparire alla cappelletta e fuggir su tra gli arbusti,
						mentre donna Marina chiamava invano:— Dottore! dottore! — Silla riconobbe il
						medico, ma non stette a pensare neppure un momento perchè si trovasse lì.
						Udì la chiglia della lancia strisciare indietro dalla riva e saltò alla
						cappelletta quando la prora, ormai silenziosa, era per uscire dalla cala e
						Marina, deposto il remo di cui s'era fatta puntello, stava assettandosi i
						guanti.</p>
               <p>— Si fermi! — diss'egli ritto sul ciglio del macigno.</p>
               <p>Ella die' un lieve grido e impugnò i remi.</p>
               <p>Non era possibile lasciarla partire così. A piè del macigno la ghiaia rideva
						a fior d'acqua. Silla saltò, afferrò la catena della lancia. Marina diede
						due colpi disperati di remo, ma Saetta obbedì presto al pugno di ferro che
						la tratteneva.</p>
               <p>— Bisogna udirmi, adesso! — disse il giovane.</p>
               <p>— Lei mi dirà prima di tutto — rispose Marina fremendo — se il nobile
						mestiere che ha esercitato stanotte è un Suo passatempo consueto, o se Ella
						è ai servigi di mio zio!</p>
               <p>— Fra che abbietta gente ha vissuto, signorina? È questa la Sua nobiltà?
						Allora Le giuro che la mia vale di più; e ho ben ragione di sperare che il
						mio nome venga ricordato ancora con onore quando non vi sarà più memoria del
						Suo!</p>
               <p>Salito sopra un sasso sporgente, scoperta la maschia fronte, Silla dominava
						la barchetta e la donna, palpitanti dinanzi a lui.</p>
               <p>Marina non voleva lasciarsi dominare, batteva l'acqua con un remo,
						rabbiosamente.</p>
               <p>— Avanti — diss'ella — alla seconda scena. Intanto Lei fa una vigliaccheria
						di tenermi qui per forza.</p>
               <p>Silla gittò la catena. — Vada — diss'egli — vada pure se ha cuore. Sappia
						solo che non recito una commedia, recito un oscuro dramma di cui la seconda
						scena Le è indifferente.</p>
               <p>— Ah, e la prima no? — riprese Marina lasciando cadere i remi e incrociando
						le braccia.</p>
               <p>— La seconda scena — proseguì Silla senza badare all'interruzione — non ha
						luogo qui. Stia tranquilla; da questa notte in poi non vedrà più nè il
						dramma, nè il protagonista. Se ha sospettato, nel candore, nel disinteresse
						dell'anima Sua, ch'io fossi più d'un amico per l'uomo di cui Ella è nipote
						ed erede, si rassicuri, neppure amico gli sono più forse; perchè pochi
						momenti or sono, di nascosto, come un malfattore, ho lasciato per sempre la
						sua casa ospitale, dov'è spuntato, in qualche angolo freddo e ombroso,
						questo vile sospetto. Se lei poi ha temuto — qui la voce di Silla tremò — di
						qualche sinistro disegno su donna Marina di Malombra e Corrado Silla, è
						stato un inganno ben grande il Suo. Se il conte me ne avesse parlato, gli
						avrei tolta questa illusione, perchè Lei è troppo al di sotto di
						quell'altero cuore ch'io voglio, capace di disprezzare, come le disprezzo
						io, la ricchezza e la fortuna. E adesso, marchesina, ho l'onore...</p>
               <p>— Una parola! — gridò Marina avvicinandoglisi di fianco con due colpi di
						remi, perchè una repentina brezza di levante portava via adagio adagio la
						lancia.</p>
               <p>— Il Suo dramma fantastico non va. Ella ha la bontà di farsi una parte
						eroica. Facile; ma c'è la critica, signor Silla. Dove ha scoperto Lei questa
						cosa ridicola che io sono una ereditiera sospettosa? Non ha mai veduto
						quanto mi curo di mio zio? E come osa Lei parlare di progetti sulla mia
						persona? Le pare che voglia turbarmi di quanto mio zio e Lei possano aver
						l'impudenza di pensare e di dire?</p>
               <p>Intanto Saetta dilungava da capo per la brezza ringagliardita. Marina diede
						un colpo di remi e si voltò a guardar Silla. La lancia corse un istante
						contro il vento, contro le onde che gorgogliavan forte sotto la chiglia, e
						girò subito, respinta, sul fianco sinistro. La luce della luna mancava
						rapidamente. Fiocchi veloci di nubi, come spume, l'avevan raggiunta,
						oltrepassata: ora giungevano i cavalloni grossi ed ella vi affondava, non
						pareva più che un fanale rossastro, perduto nella tormenta, vicino a
						spegnersi.</p>
               <p>— Allora? — esclamò Silla — perchè?</p>
               <p>Le altre parole si perdettero nello schiamazzo improvviso delle onde intorno
						a lui. Una raffica violenta gittò Saetta sul sasso dov'egli stava. — Scenda!
						— gridò curvandosi ad afferrar la sponda della lancia perchè non vi urtasse.
						— Subito!</p>
               <p>— No, spinga via, vado a casa!</p>
               <p>Benchè fossero tanto vicini da potersi toccare, riusciva loro difficile
						intendersi. Le onde, cresciute di botto smisuratamente, tuonavano sulla riva
						con un fragore assordante; il timone, la catena, i remi della lancia
						abballottata strepitavano. Silla vi si stese su, l'allontanò dalla riva con
						una disperata spinta e vi cadde dentro. — Al timone! — gridò afferrando i
						remi. — Al largo! Contro il vento! — Marina obbedì, gli sedette in faccia
						stringendo i cordoni del timone. Ormai il cielo era tutto nero, non ci si
						vedeva più. Si udiva il tuonar delle onde sulla riva sassosa, sui
						muricciuoli. Là era il pericolo. Saetta, spinta troppo vigorosamente, alzava
						la prua sull'onda, la spaccava cadendo a gran colpi sordi; entrava nelle più
						grosse come un pugnale; allora la cresta spumosa ne saltava dentro, correva
						sino a poppa. La prima volta, sentendo l'acqua, Marina alzò in fretta i
						piedi, li posò su quelli di Silla. Nello stesso punto un lampo spaventoso
						divampò per tutto il cielo e pel lago biancastro, per le montagne di cui si
						vide ogni sasso, ogni pianta scapigliata. Marina sfolgorò davanti a Silla
						con i capelli al vento e gli occhi fissi nei suoi. Era già buio quando egli
						ne sentì nel cuore il fuoco. E quei piedini premevano i suoi: premevano più
						forte quando la poppa si alzava; ne sdrucciolavan quindi e vi si
						riappiccicavano. I due remi gli saltarono in pezzi. Cacciò fuori gli altri
						due ch'erano nella lancia, remò con furore, perchè la notte, le voci della
						natura sfrenata, quel tocco bruciante, quell'inatteso sguardo gli gridavan
						tutti di esser vile. E i lampi gliela mostravano ogni momento, lì,
						palpitante, col viso e il petto piegati a lui. Non era possibile! Fece uno
						sforzo, si alzò in piedi e passò sull'altra panca più a prua.</p>
               <p>— Perchè? — diss'ella.</p>
               <p>Anche nella voce di lei v'era una commozione, un'elettricità di tempesta.</p>
               <p>Silla tacque. Marina dovette comprendere, non ripetè la domanda. Si vide al
						chiarore dei lampi un denso velo bianco a levante, una furia di piova in
						Val... Non veniva però avanti; la rabbia del vento e delle onde diminuiva
						rapidamente.</p>
               <p>— Può voltare, — disse Silla con voce spossata, accennando del capo: — il
						Palazzo è là.</p>
               <p>Marina non voltò subito, parve incerta.</p>
               <p>— La Sua cameriera l'aspetta?</p>
               <p>— Sì.</p>
               <p>— Allora torneremo alla cappelletta. Fra dieci minuti il lago è quieto: io
						scenderò lì.</p>
               <p>— No. — diss'ella. — Fanny non mi aspetta. Dorme.</p>
               <p>Voltò Saetta e mise la prora al Palazzo. Non parlarono più nè l'uno nè
						l'altra. Quando giunsero al Palazzo faceva meno scuro e il vento era caduto
						affatto, ma le onde strepitavano ancora lungo i muri, tanto da non lasciar
						udir la barca.</p>
               <p>Anche il sangue di Silla si veniva chetando. Passarono sotto la loggia.
						Quella vista gli rese la sua freddezza altera.</p>
               <p>— Lei mi ha detto stamattina — diss'egli — che non La conoscevo. La conosco
						invece molto bene.</p>
               <p>Marina credette forse che volesse alludere alla scena avvenuta lì, e non
						rispose.</p>
               <p>— Guardi com'entra in darsena — diss'ella dopo un momento di silenzio.</p>
               <p>— Io lascio i cordoni.</p>
               <p>Silla entrò con precauzione. Solo passando adagio adagio per l'entrata, ella
						gli rispose piano:</p>
               <p>— Come può dire di conoscermi? — Ma bisognava ora badare a non urtar il
						battello, approdar bene, presso la scaletta. Ed era così buio! Saetta
						strisciò sul fondo sabbioso, si fermò. Silla uscì, tentò con la mano la
						parete grommosa dello scoglio in cui è scavata la darsena, trovò questa
						scaletta che mette al cortile e continua poi nell'ala destra del Palazzo,
						sino all'ultimo piano.</p>
               <p>— La scala è qui — diss'egli porgendo la mano a Marina che ripetè nel
						prenderla:</p>
               <p>— Come può dire di conoscermi? — E saltò, dalla prua a terra: ma,
						imbarazzatasi nella catena, cadde in braccio a Silla. Egli se ne sentì il
						petto sul viso, strinse, cieco di desiderio, la profumata persona, calda
						nelle vesti leggere: la strinse fino a soffocarla, le sussurrò sul seno una
						parola; e lasciatala scivolare a terra corse via per la scaletta, saltò nel
						cortile.</p>
               <p>Marina rimase immobile, con le braccia stese avanti. Non era un sogno, non
						c'era inganno, non c'era dubbio possibile; Silla aveva detto: — Cecilia.</p>
            </div>
            <div n="9" type="chapter" xml:id="IT0240010009">
               <head>CAPITOLO IX.</head>
               <head>Piccola posta.</head>
            </div>
            <div type="letter">
               <p>Donna Marina di Malombra alla signora Giulia De Bella.</p>
               <p>Dal Palazzo,2 settembre 1864.</p>
               <p>«Sospetto di aver indovinato il nome dell'autore di Un sogno. Mi occorre di
						saperlo con sicurezza e di sapere il suo indirizzo. Ti dò la mia parola che
						non è per andarlo a trovare! Sguinzaglia, ti prego, i tuoi cortigiani. Alla
						tipografia V... con un po' d'arte si deve trovar tutto.</p>
               <p>«Marina»</p>
            </div>
            <div type="letter">
               <p>La signora Giulia De Bella a Donna Marina di Malombra.</p>
               <p>4 settembre.</p>
               <p>«Hai pigliato fuoco? I miei cortigiani son tutti dispersi. Qualcuno m'ha
						detto iersera che la tipografia V... è chiusa da un mese. Direi di voltare
						pagina. Però ti prometto che, se ne saprò qualche cosa, ti scriverò
						tosto.</p>
               <p>«Giulia»</p>
            </div>
            <div n="2" type="group" xml:id="IT024002">
               <head>PARTE SECONDA</head>
               <head>IL VENTAGLIO ROSSO E NERO</head>
               <p>Capitolo I. Notizie di Nassau</p>
               <p>Capitolo II. I Salvador</p>
               <p>Capitolo III. Ascetica</p>
               <p>Capitolo IV. Intermezzo</p>
               <p>Capitolo V. Il ventaglio rosso e nero</p>
               <p>Capitolo VI. L'Orrido</p>
               <p>Capitolo VII. Un passo del destino</p>
            </div>
            <div n="1" type="chapter" xml:id="IT0240020001">
               <head>CAPITOLO I.</head>
               <head>Notizie di Nassau.</head>
               <p>Il 6 settembre grande aspettazione al Palazzo. I radi, timidi fili d'erba che
						bucavano la ghiaia bianca e rosea del cortile, eran tutti scomparsi. Una
						pompa nuova di vasi schierati vi ostentava fiori e fogliami signorili;
						parevano dignitari e dame in attesa di un corteo reale. Il popolo delle
						passiflore, dei gelsomini, delle altre piante arrampicate a' muri, guardava
						dall'alto, con mille occhi.</p>
               <p>Per ora il solo Steinegge, tutto azzimato, passeggiava gravemente tra questa
						curiosità rispettosa, fermandosi a guardar su per la scalinata se comparisse
						qualcheduno a parlare, attraverso le inferriate della cucina sepolta per
						metà nel suolo, con il «signor Paolo» che si vedeva passare e ripassare da
						un fornello all'altro dietro le sbarre come un orso bianco.</p>
               <p>Guardò l'orologio. Erano le una e mezzo. Il conte aveva detto che sarebbe
						stato di ritorno dalla stazione, con i Salvador, presso a poco a quell'ora.
						Steinegge s'incamminò facendo un viso ossequioso su per la scalinata.</p>
               <p>Ecco gente lassù. Ecco il gran cappello del conte che copre quasi anche il
						suo domestico. E la contessa Fosca? E il conte Nepo?</p>
               <p>Nessuno era disceso dal treno di Milano. Il conte Cesare, arrabbiatissimo
						colla cugina, col cugino, con tutti i cugini screanzati dell'universo, trovò
						modo di tempestare col cuoco, fece disfare i letti apparecchiati, andò in
						bestia con Steinegge perchè gli era venuto incontro e con Marina perchè non
						era venuta. Durante le sue diatribe Saetta brillava al sole da lontano e non
						s'affrettava punto. Gli giovò di sfogarsi a questo modo. Mezz'ora dopo
						rianimò con una parola gentile lo sbalordito Steinegge e disdisse gli ordini
						dati ab irato a Giovanna. Con Marina le cose procedettero diversamente.
						Cinque giorni eran passati dopo la partenza improvvisa di Silla; il conte e
						sua nipote non avevano ancora scambiato parola. Egli era stato in procinto
						di partire per Milano; poi, mutato pensiero, forse per il prossimo arrivo
						dei Salvador, aveva scritto a Silla. Di questo arrivo s'era occupato
						moltissimo. Aveva persino fatto il miracolo di andare alla stazione. La
						Giovanna pensò che quei signori di Venezia dovevano essere qualche cosa più
						del re; e gli altri domestici dissero al giardiniere che poteva far a meno
						d'annaffiare, perchè sarebbe infallibilmente piovuto prima di sera.</p>
               <p>Marina, nei primi quattro giorni dopo la partenza di Silla non si lasciò
						vedere, neppure a pranzo. Fanny disse al conte che la sua marchesina aveva
						l'emicrania; agli altri disse che era una luna tremenda, che non ci capiva
						niente e che a momenti anche lei non ne poteva più.</p>
               <p>Quel giorno Marina uscì con Saetta e comparve poi a pranzo mentre il conte e
						Steinegge parlavano dell'opera di Gneist sul
							<foreign>Self-government</foreign>, di cui Steinegge stava facendo un
						sunto. Il conte seguitò a discorrere senza volger il capo nè gli occhi, come
						se il suo interlocutore non si fosse alzato in piedi e non avesse fatto un
						profondo inchino verso la porta. Solo quando, finito il pranzo, si alzò,
						egli le disse con insolita freddezza e tranquillità:</p>
               <p>— Favorite di passare da me fra un'ora.</p>
               <p>Marina disse con un leggero scatto d'ironia sulla prima sillaba:</p>
               <p>— Favorirò.</p>
               <p>Aspettò quasi un'ora e mezzo; poi mandò Fanny a vedere se il conte fosse in
						biblioteca. La risposta fu che ve l'aspettava da mezz'ora.</p>
               <p>Ella entrò nella biblioteca a passo lento, con l'aria di chi pensa al mondo
						della luna, fece un largo giro verso la porta che mette nel giardino e venne
						a lasciarsi cadere sopra una sedia a bracciuoli, di fronte al nemico.</p>
               <p>— Vi avverto prima di tutto — cominciò il conte — che coloro i quali mi fanno
						l'onore di abitare in casa mia, mi debbono di essere civili. Non è una
						pigione troppo forte e da oggi in poi me la pagherete, perchè io ho la
						debolezza di esigere, presto o tardi, i miei crediti. Se non conoscete le
						monete potrò darvi qualche piccola lezione.</p>
               <p>Gli occhi di Marina scintillarono, le sue labbra si apersero.</p>
               <p>— Non rispondete — tuonò il conte.</p>
               <p>Ella balzò in piedi. Voleva ribellarsi, parlare, e non poteva. Forse troppe
						parole le facevan ressa alla gola; forse nel momento di prorompere temè
						tradire il segreto di cui sentiva confusamente che doveva riserbarsi per un
						giorno premeditato, per un'ora invariabile, prefissa dalla sua volontà e dal
						destino.</p>
               <p>— Non rispondete — ripetè il conte. — Voi odiate me e la mia casa, ma non vi
						tornerebbe comodo, io credo, essere pregata di partire subito. Non
						rispondete.</p>
               <p>Marina ricadde a sedere in silenzio.</p>
               <p>— Non potete supporre che io ignori l'oltraggio fatto da voi al mio amico
						Silla, il quale è andato via per causa vostra, e non potete supporre che,
						conoscendolo, io vi sia rimasto indifferente. Non so se la parola umana
						possa esprimere tutto quello che il vostro atto m'ispira. Bene, io non
						ricercherò i motivi molto oscuri della condotta che voi tenete. Certo non
						conviene nè a voi nè a me di convivere a lungo. V'è una frase enormemente
						stupida: i legami del sangue. Io non credo che il vostro sangue abbia due
						globuli simili ai miei. Ad ogni modo, non è indispensabile appiccarsi con
						questi legami. Meglio tagliarli. Oggi non vi siete curata di trovarvi a casa
						quando dovevano arrivare i miei cugini Salvador. Vi avverto che mio cugino
						ha un gran nome, una bella sostanza e pensa a prender moglie.</p>
               <p>— Ah! — disse Marina e sorrise guardandosi la piccola mano bianca che
						tormentava il braccio della poltrona.</p>
               <p>— Non fate esclamazioni drammatiche. Non andate a pensare che vi si vogliano
						far violenze. Io non so se il colore dei vostri occhi piacerà a mio cugino e
						non posso neanche sapere se la sua voce vi toccherà il cuore. È utile, io
						credo, nel vostro caso conoscere le disposizioni di mio cugino. Potete
						approfittarne o no, come vi piacerà meglio.</p>
               <p>— Grazie. E se il signor cugino non mi va, quando debbo partire?</p>
               <p>Marina aveva parlato pian piano, guardandosi gli anelli, a mano spiegata,
						l'uno dopo l'altro; poi serrò il pugno, se l'accostò al viso, quasi per
						numerarvi le vene azzurrognole; lo lasciò finalmente cadere e alzò sul conte
						due grandi occhi ingenui.</p>
               <p>— Ma — disse il conte — quando debbo! Mi pare siate in fatto voi, col vostro
						contegno, che mostrate desiderio di andar via. Sarebbe forse più leale e più
						sincero dire: Quando posso? — .</p>
               <p>— No, lo posso sempre. Sono maggiorenne e possiedo abbastanza per mantenere
						me e una vecchia dama di compagnia che mi lasci sola. Quando debbo? Io non
						desidero andar via.</p>
               <p>Il conte la guardò attonito. Quei grand'occhi limpidi non dicevano nulla,
						proprio nulla. Aspettavano una risposta.</p>
               <p>— Non desiderate andar via? Desiderate dunque che me ne vada io? Eh? Quello
						vi farebbe comodo? Ma per Dio santo, parlate chiaro. Se non desiderate andar
						via, che diavolo desiderate? Perchè vi comportate con me come se io fossi un
						carceriere? Che vi ho fatto io?</p>
               <p>— Lei? Niente.</p>
               <p>— Chi dunque? Steinegge? Che vi ha fatto Steinegge?</p>
               <p>— Paura.</p>
               <p>— Come, paura?</p>
               <p>— È tanto brutto!</p>
               <p>Il conte si rizzò sul suo seggiolone e, impugnandone con violenza i
						bracciuoli, porse verso sua nipote la fronte corrugata e gli occhi
						fiammeggianti.</p>
               <p>— Oh — diss'egli — se credete farvi gioco di me, la sbagliate: se avete
						voglia di scherzare, scegliete male il vostro momento. Quando ho la
						compiacenza di domandarvi cosa vi offende in casa mia, non bisogna mica
						rispondermi come una cingallegra parigina; bisogna parlare sul serio!</p>
               <p>— A che serve se Ella ha risoluto che io parta?</p>
               <p>— Chi ha detto questo? Io ho detto che non siamo fatti per vivere assieme e
						vi ho indicato una possibile occasione di mutar soggiorno e compagnia. E
						prima di tutto ho dichiarato che dovrete in avvenire essere civile con me e
						con i miei ospiti onde non costringermi a un pronto provvedimento.</p>
               <p>Marina non aveva ancora risposto, quando entrò la Giovanna, tutta
						commossa.</p>
               <p>— Signor padrone, quei signori sono qui!</p>
               <p>— Diavolo — esclamò il conte alzandosi, e uscì in fretta.</p>
               <p>Marina andò a gittarsi sul seggiolone rimasto vuoto, vi si dondolò con le
						braccia incrociate, il capo appoggiato alla spalliera, le gambe accavalciate
						e la punta brillante d'uno stivalettino nero slanciata in aria come una
						sfida.</p>
               <p>Si udivano parecchie voci al piano terreno, o meglio una voce sola, a getto
						continuo, sonora, colorita, con accompagnamento di altre voci note e ignote,
						di risa brevi, rispettose.</p>
               <p>— Oh che viaggio; — diceva quella voce — oh che paesi, oh che gente! — Hai la
						mia borsa, Momolo? Vi racconterò, creature. Chi sei tu, bellezza? La sua
						cameriera? Brava, cara. E dov'è questo benedetto Cesare? Sta sulle tegole a
						quest'ora? Dimmi, tesoro, cos'hai nome? Fanny? Senti, Fanny, quel palo
						bianco là è un frate o un cuoco? Ma che ci prepari un brodo, benedetto da
						Dio. Nepo, sei languido, fio? Oh Dio, Cesare, che vecchio, che brutto!</p>
               <p>Con quest'ultime parole gridate nelle palme delle mani di cui s'era coperta
						il viso, la contessa Fosca Salvador salutò il conte Cesare che le veniva
						incontro frettoloso con una faccia che voleva e non poteva essere allegra.
						Peggio fu quando la contessa volle fargli un bacio e lo affogò in un diluvio
						di chiacchiere. Egli ne perdette quasi la testa. Continuava a rispondere sì
						sì sì col suo vocione più grosso, stringeva la mano a Nepo e stava per fare
						lo stesso col vecchio domestico della contessa, malgrado i suoi grandi
						inchini e il suo ripetere: — Eccellenza, Eccellenza.</p>
               <p>— Ciò — gridò la contessa — sta a vedere che mi bacia Momolo. C'è di meglio
						se volete baciare; ma voi già siete un orso.</p>
               <p>Il conte Cesare stava sulle brage. Avrebbe volentieri mandato al diavolo
						tutta la compagnia. I discorsi della contessa gli mettevano rabbia. Momolo e
						le due donne che stavano silenziosi dietro Sua Eccellenza ebbero pure da lui
						uno sguardo poco benevolo. Se avesse poi veduto nel cortile, tra le macchie
						di fiori, la nuova macchia nera di bauli, casse e borse accatastate!</p>
               <p>— È una invasione, caro conte, una invasione — ripeteva Nepo girando per il
						vestibolo quasi a tentoni perchè ci si vedeva poco, e frugandone ogni angolo
						col naso per trovar posto al suo bastone, al soprabito, al cappello.</p>
               <p>— L'ho proprio detto alla mamma ch'era un abusare...</p>
               <p>— Sì, me l'ha detto e io gli ho risposto: abusiamo, benedetto. Cosa sarà? Mio
						cugino non ha egli un cuor di Cesare? Oh se avessi mai saputo che bisognava
						fare questo dio di strada, vi dico in fede, non avrei abusato. Caro il mio
						caro pampano, non dite niente che si doveva venir stamattina? Non
						sapete?</p>
               <p>— Sì, sì, mi racconterete quello — disse il conte che non ne poteva più. —
						Intanto venite di sopra. — Vengo, anima mia, se posso. Vi raccomando il mio
						Momolo e la mia Catte. Son vecchietti, povere creature, credo che saranno
						mezzi morti. Tiratemeli su. A proposito, Catte, dov'è quella ragazza? Non ha
						veduto, signor orso, che cocola le ho condotto?</p>
               <p>Non era dunque una seconda cameriera la giovinetta vestita di nero che stava
						dietro la vecchia Catte? No, ell'aspettava che la prima tempesta
						dell'incontro si chetasse. Si fece avanti e disse al conte Cesare parlando
						in buon italiano, ma con un forte accento straniero:</p>
               <p>— La prego, signore, di volermi dire se il signor capitano Andrea Steinegge
						abita qui.</p>
               <p>Era una voce melodiosa, dolce e ferma ad un punto. — Sicuramente, signorina —
						rispose il conte, meravigliato. — Il mio buon amico Steinegge sta qui. Egli
						non usa veramente di farsi chiamare capitano, ma...</p>
               <p>— Era capitano, signore. Capitano austriaco, agli usseri di
						Liechtenstein.</p>
               <p>— Oh, non ne dubito, signorina. Credo anzi che una volta il signor Steinegge
						mi ha raccontato quello. E Lei desidera vederlo?</p>
               <p>La voce ferma della giovinetta parve mancare. Si udì appena un bisbiglio.</p>
               <p>— Eh? — ripetè il conte con accento benevolo.</p>
               <p>— Sì, signore.</p>
               <p>— Ora è fuori, ma verrà presto. La prego di salire ad aspettarlo.</p>
               <p>— Grazie, signore. Rientrerà egli da questa parte?</p>
               <p>— Da questa parte.</p>
               <p>— Allora se permette, resto qui.</p>
               <p>Il conte s'inchinò, ordinò di portare un lume per la signorina e si avviò di
						sopra con gli ospiti. La contessa Fosca gli raccontò che quella ignota
						signorina era discesa con loro dal treno, e aveva chiesto, com'essi, una
						vettura per il Palazzo; che vedendola, pover'anima, sola soletta (e alla
						stazione non c'era mezzo asino da farsi trascinar via) le aveva offerto di
						venire, se voleva, con loro, posto che in paese si fossero trovate vetture,
						come infatti a grande stento se ne trovarono. «Chi sia e cosa voglia»
						aggiunse la contessa «non l'ho inteso. Già ha detto pochissime parole; e,
						volete che ve la dica? Mio fio sostiene che parlò italiano e io ho sempre
						creduto che parlasse tedesco. Estenuata poi! Questo sì l'ho capito. Grazie
						tante: un viaggio di questa sorte!»</p>
               <p>Il conte non fiatò. — Che duro, la mia anima — mormorò Sua Eccellenza tra sè.
						— E Marina! Dov'è questa briccona di Marina? È a cena forse? Perchè
						dico...</p>
               <p>In quella entrò Marina. Ella abbracciò la contessa, strinse la mano al cugino
						con grazia disinvolta e si lasciò dire dalla prima un mondo di dolcezze, di
						complimenti, sulla sua bellezza, con dei risolini pazienti, delle strette a
						quattro mani, dei brevi: «Cara! cara! cara!». Sua Eccellenza Nepo parlava
						intanto con il conte Cesare. Sua Eccellenza era un giovinotto sui
						trent'anni, bianchissimo di carnagione, con un gran naso aquilino male
						appoggiato a sottili baffetti neri, con un paio di occhioni neri a fior di
						testa, il tutto incorniciato da una ricciuta zazzera nera e da un collare di
						barba nera che pareva posticcia su quella pelle di latte e rose. Aveva le
						mani assai piccole e bianche. Parlando sorrideva sempre. Il suo passo breve,
						ondulato, i gomiti quasi sempre stretti alla vita, il parlare stridulo,
						frettoloso, mettevano intorno a lui un'aura femminile che feriva subito chi
						lo incontrava la prima volta. A Venezia lo chiamavano il conte Piavola. Non
						mancava però d'ingegno, nè di coltura, nè di ambizione. Aveva emigrato nel
						1860 ed era venuto in Torino per educarsi alla politica. Colà studiava
						economia e diritto costituzionale, frequentava le sale dei pochi Ministri
						che tenevano società, le Camere e le tote dei baracconi di piazza Castello.
						Gli era venuta l'idea di entrare in diplomazia, ma non aveva preso gli
						esami; si teneva sicuro che, liberato il Veneto, un collegio, dove era
						grande proprietario, lo avrebbe inviato alla Camera.</p>
               <p>Ed ora, mentre la vena inesauribile della contessa Fosca gittava chiacchiere
						sul capo di Marina, egli, dal canto suo, torturava già il conte Cesare con
						la propria biografia, con la relazione dei suoi studi, delle sue speranze.
						Il conte, che sapeva poco dissimulare, stava lì ad ascoltarlo, quasi
						sdraiato sulla seggiola, col mento sul petto, le mani in tasca e le gambe
						sgangherate: e alzava il capo a ogni tanto per dargli una occhiata fra
						l'attonito e l'infastidito.</p>
               <p>Quando Dio volle un domestico annunciò che la cena per i signori era pronta.
						La contessa Fosca volle a forza il braccio di suo cugino. Nepo s'affrettò di
						offrire il suo a Marina, che l'accettò con un leggero cenno del capo,
						guardando la contessa e continuando a parlare con lei. S'era fatto un
						braccio aereo: non toccava quasi quello di Nepo; appena entrati nella sala
						da pranzo, se ne sciolse.</p>
               <p>Intanto la giovinetta vestita di nero aspettava seduta nel vestibolo. Essa
						non pareva udire le voci nè i passi sopra il suo capo, non pareva avvedersi
						dei servi che andavano e venivano chiamandosi, ridendo, gittandole occhiate
						curiose, diffidenti. Si era tratta accanto la sua borsa da viaggio e
						guardava la porta.</p>
               <p>S'udì un passo di fuori, sulla ghiaia; Steinegge si affacciò alla porta. Ella
						levossi in piedi.</p>
               <p>Steinegge la guardò un momento, meravigliato, e passò oltre. La giovine
						signora fece un passo e disse a mezza voce:</p>
               <p>— <foreign>Ich bitte</foreign>.</p>
               <p>Il povero vecchio tedesco, colto così all'impensata, si sentì dar un tuffo
						nel sangue da quelle due semplici parole pronunciate con l'accento di
						Nassau. Non seppe dire altro che «<foreign>O mein Fräulein</foreign>» — e le
						porse ambe le mani.</p>
               <p>— È Lei — rispose la giovinetta con voce tremante e sempre in tedesco — è Lei
						il signor capitano Andrea Gotthold Steinegge di Nassau?</p>
               <p>— Sì, sì.</p>
               <p>— Credo ch'Ell'abbia laggiù una famiglia.</p>
               <p>— Sì, sì.</p>
               <p>— Io ho notizie...</p>
               <p>— Ha notizie? Notizie della mia bambina? Oh, signorina!</p>
               <p>Giunse le mani come davanti a un santo. I suoi occhi brillavano, le labbra
						eran convulse, tutta la persona esprimeva un desiderio solo, angoscioso. Lo
						aveva ben detto la contessa Fosca che la povera signorina era estenuata.
						Diventò pallida pallida, e mormorò a Steinegge che, ansando, le aveva cinta
						la vita con un braccio:</p>
               <p>— Niente, un poco d'aria.</p>
               <p>Egli la portò più che non l'accompagnasse fuori, l'adagiò sopra un sedile di
						ferro, e, divorato da mille angoscie, immaginando dover udire da lei tutte
						le sciagure possibili, forse la più grande, le prese ambedue le mani, parlò
						con voce carezzevole, dolce, a quella ignota fanciulla del suo paese, così
						sola in terra straniera. Ritrovò nella memoria tenere espressioni del tempo
						andato, sante parole paterne, taciute per anni e anni, colorate ora di
						soavità religiosa dal rispettoso Lei che le accompagnava. Intese ella,
						rinfrancandosi, il rispettoso Lei o intese solamente dirsi <foreign>mein
							Kind</foreign>, «fanciulla mia?». Perdette la memoria delle prime parole
						scambiate o la voce affettuosa le fece credere che tutto il suo segreto
						fosse stato detto? Gittò le braccia al collo di Steinegge e si sciolse in
						lacrime.</p>
               <p>Pare incredibile; Steinegge a prima giunta non capì. Egli portava sempre viva
						nel cuore l'immagine di sua figlia quale l'aveva lasciata bambina di otto
						anni, piccina piccina, con due occhi grandi e dei lunghi capelli biondi.
						L'atto, le lagrime della giovinetta gli dicevano « è lei, » ma egli
						comprendeva e non comprendeva nel tempo stesso; non poteva così rapidamente
						immaginare una trasformazione simile. — Oh, papà! — diss'ella fra la
						tenerezza e il rimprovero. Allora solo il suo cuore e la sua mente
						s'illuminarono insieme. Con parole rotte, incoerenti, si buttò ginocchioni
						a' piedi di sua figlia, le afferrò una mano, se la strinse alle labbra. Con
						la infinita gioia che gli faceva veramente male a tutto il petto, alla gola,
						sentiva pure una gratitudine umile senza confine.</p>
               <p>— Edith, cara, cara Edith, bambina mia — diss'egli con voce soffocata. — Ma è
						Lei proprio Edith? Ma come puoi esser tu?</p>
               <p>È carità pel povero Steinegge non ripetere le parole assurde che gli uscirono
						di bocca in quei momenti deliziosi. La improvvisa gioia intorbida il
						pensiero, come certi liquori forti e soavi intorbidano l'acqua pura.</p>
               <p>Edith taceva, rispondeva a suo padre serrandogli la grossa mano tra le sue,
						nervose, appassionate.</p>
               <p>Un lume brillò sulla porta del palazzo e vi rimase fermo.</p>
               <p>— Papà — disse subito Edith — mi presenti.</p>
               <p>Steinegge si levò a malincuore. Non aveva badato a quel lume impertinente:
						sarebbe rimasto lì tutta la notte solo con lei e non capiva tanta fretta
						d'essere introdotta. Non pensò nè l'anima sua leale poteva immaginare quali
						false, perfide parole fossero state sussurrate a sua figlia contro di lui.
						Edith non le aveva volute credere, ma qualche dubbio angoscioso n'era ben
						rimasto in lei; ella temeva, almeno, che anche lì in quella casa sconosciuta
						si potesse pensar male di suo padre. Essa conosceva già il mondo assai
						meglio di lui che ne aveva veduto tanto.</p>
               <p>Entrarono, la figlia a braccio del padre. Era la curiosa Fanny, che stava
						sulla soglia con una candela in mano.</p>
               <p>— Buona sera — disse Edith.</p>
               <p>Fanny, che non teneva in gran stima — lo straccione — Steinegge, arrischiava
						un risolino beffardo quando Edith passò davanti a lei salutandola. Il
						risolino le morì sulle labbra ed ella s'inchinò graziosamente senza
						parlare.</p>
               <p>— In qual modo — pensava — il vecchio <foreign>zuruch</foreign> può avere
						dimestichezza con una damigella così?</p>
               <p>Aveva visto una bellezza delicata e seria, una persona elegante; aveva notato
						il passo, l'atto di saluto, la voce dolce e bassa, la semplicità severa
						dell'abito; e con la sua esperienza delle vere signore, aveva giudicato
						assai bene di Edith.</p>
               <p>— Fateci lume — disse Steinegge.</p>
               <p>Fanny lo guardò, meravigliata. Dove aveva egli preso tanta audacia? Di solito
						osava appena pregare i domestici. Davvero pareva cresciuto di un palmo e
						camminava impettito come un soldato che dia il braccio a una regina. Fanny
						obbedì.</p>
               <p>Steinegge presentò sua figlia senza la umiltà ossequiosa ch'è debito di chi
						presenta una parente ai propri superiori. Il conte Nepo e donna Marina si
						mostrarono freddissimi. Il conte Cesare fu cordiale. Si alzò in piedi, prese
						con sincera compiacenza la mano della giovinetta e le parlò col suo vocione
						benevolo della stima e dell'amicizia che aveva per suo padre. La contessa
						Fosca chiedeva spiegazioni all'uno e all'altro e non arrivava mai a capire.
						Quando ci arrivò — oh che caso, oh che caso! — non rifiniva più dal fare
						esclamazioni di meraviglia, congratulazioni e domande di ogni genere.</p>
               <p>— Perchè va a sedere così lontano, benedetta? — diss'ella a Edith. — Di
						contentezza non si cena, sa: e dopo cena, la ci vorrà bene più di prima al
						papà. Venga qua, cara da Dio, venga qua.</p>
               <p>Edith si scusò con garbo. Il conte, indovinando che padre e figlia
						desideravano rimaner soli, osservò che forse la viaggiatrice abbisognava
						sopra tutto di riposo e invitò Steinegge ad accordarsi con Giovanna per la
						stanza di madamigella Edith, la quale avrebbe potuto farsi recar da cena
						colà più tardi, se lo desiderasse.</p>
               <p>Giovanna condusse Edith in una stanza attigua a quella di suo padre. Questi
						camminava intanto su e giù pel corridoio, entrava e usciva dalla sua camera,
						parlando forte alle pareti, al pavimento e sovratutto al soffitto,
						fermandosi ad ascoltare i passi e le voci delle due donne nella camera
						vicina, con lo sguardo torbido e il viso ansioso, come se temesse di non
						udire più nulla, di trovar che il vero non era più vero. Finalmente Giovanna
						uscì e discese le scale.</p>
               <p>Poco dopo quell'uscio si schiuse da capo e una voce disse piano:</p>
               <p>— Papà.</p>
               <p>Steinegge entrò e abbracciò sua figlia. Non potevano parlare, si guardavano.
						Ella sorrideva fra le lagrime silenziose; egli si mordeva il labbro
						inferiore, mostrava negli occhi un dolore pungente, uno spasimo in ogni
						muscolo del viso. Edith comprese, gli appoggiò la testa sul petto e
						mormorò:</p>
               <p>— Ella è contenta, papà.</p>
               <p>Il povero Steinegge tremava come una foglia, faceva sforzi incredibili per
						frenare la commozione. Edith si trasse dal seno un piccolo medaglione,
						l'aperse e lo diede al padre. Questi non lo volle guardare e glielo restituì
						subito dicendo — Sì, sì — battendosi una mano sul cuore. Stette muto per
						qualche minuto ancora, poi andò risolutamente a spegnere il lume.</p>
               <p>— Adesso racconta — diss'egli. — Perdonami se faccio così. Voglio solo udire
						la tua voce e figurarmi che non sono passati tanti anni. Ti rincresce?</p>
               <p>No, non le rincresceva. La immagine che aveva serbato di suo padre nella
						memoria era venuta lentamente trasformandosi col tempo, s'era elevata e
						abbellita; proprio all'opposto del pover'uomo. Anche per Edith v'era adesso
						qualche cosa di straniero nell'aspetto di lui; anch'essa aveva bisogno di
						abituarvisi prima di potergli parlare a cuore aperto. Nelle tenebre, invece,
						la voce di cui tante volte, lassù a Nassau, aveva cercato di ricordare il
						timbro esatto, la cara voce paterna le correva dentro per tutti i nervi, le
						riempiva il petto, le riportava impetuosamente nel cuore i più minuti
						ricordi dell'infanzia. Anche a lei piaceva parlare così, all'oscuro.</p>
               <p>E raccontò quei dodici anni passati con il nonno materno, due zii e le loro
						famiglie. Il nonno, morto da pochi mesi, era stato assai buono per lei, ma
						non aveva permesso mai che in casa si pronunciasse neppure il nome del
						proscritto. Edith ne parlò con delicata pietà e temperanza, dissimulando,
						scusando, per quanto era possibile, gli odi tenaci del vecchio, imbevuto di
						pregiudizi che nessuno della famiglia si era mai curato di combattere.
						Steinegge non la interruppe mai; era ansioso di udire l'ultima parte del
						racconto, di sapere come Edith, che aveva lasciate senza risposta tutte le
						sue lettere, si fosse poi decisa di abbandonare patria e parenti per venire
						in traccia di lui. Quest'ultima parte fu la più difficile e amara per la
						narratrice. Fino alla morte del nonno essa non aveva ricevuto alcuna lettera
						di suo padre. Morto il nonno, ne aveva trovato per caso una direttale da
						Torino e aveva saputo in pari tempo che fino a due anni prima moltissime
						altre lettere erano arrivate per lei da vari paesi e che tutte erano state
						trattenute e distrutte.</p>
               <p>Qui il racconto fu interrotto da un'espansione di Steinegge contro quei
						maledetti bigotti ipocriti furfanti vili che son capaci di queste azioni da
						assassini. Tempestò sbuffando per la camera buia, e non si fermò se non
						quando ebbe rovesciate due sedie. Allora udì un passo leggiero venire a lui,
						si sentì una mano sulla bocca. Tutta la sua ira cadde. Egli baciò quella
						mano e la tolse con ambo le sue.</p>
               <p>— Hai ragione — disse — ma è orribile!</p>
               <p>— Oh no, è basso, basso, molto più basso di noi, papà. — Ella continuò
						narrando come quella lettera vecchia di due anni e mezzo, l'avesse quasi
						fatta impazzire. La sapeva a memoria. Ripetè le preghiere appassionate fatte
						agli zii onde ricuperare qualche altra lettera. Ma erano tutte scomparse e
						neppure una ne potè tornare in luce. Si spezzarono invece i fragili legami
						che tenevano unita Edith alla famiglia materna dopo la morte del nonno. Ella
						ebbe la sua parte dell'eredità, modicissima, perchè gli eredi erano parecchi
						e la famiglia, non molto ricca, aveva sempre vissuto signorilmente. Chiese
						di poterne disporre subito e l'ottenne, a condizioni inique, che ella
						accettò senza discutere. Partì subito per l'Italia, sola, con la sua piccola
						eredità, seimila talleri, e una lettera per un impiegato della legazione di
						Prussia a Torino, che prestava i suoi buoni uffici anche ai cittadini del
						Nassau. Si recò difilata a Torino; quel signore si adoperò molto per lei e
						fu presto in grado di farle sapere dove avrebbe potuto trovare suo padre.
						Edith terminò con dire come si fosse accompagnata ai Salvador.</p>
               <p>Steinegge osservò allora ch'era forse suo dovere scendere nel salotto prima
						che gli ospiti del conte si ritirassero. Accese il lume per Edith e la pregò
						di attenderlo; si sarebbe sbrigato in pochi minuti. Escì in fretta e scese
						la scala senza badare che la lampada sospesa sul pianerottolo del primo
						piano era spenta e che nessuna voce si sentiva tranne quella dell'orologio.
						Scoccò da questo, mentre passava Steinegge, un tocco sonoro. Pareva dicesse:
						ferma! — . Quegli si fermò, accese uno zolfanello. Le undici e mezzo! Lo
						zolfanello si spense e Steinegge rimase immobile con la mano distesa in
						aria. Possibile? Avrebbe creduto che fossero le nove e mezzo. Risalì la
						scala in punta di piedi e spinse pian piano l'uscio della camera di
						Edith.</p>
               <p>Ella era ritta davanti la finestra aperta, teneva stretta alla persona con le
						mani giunte la spalliera di una seggiola e curva sul petto la testa.</p>
               <p>Steinegge si fermò; gli si era stretto il respiro. Sentiva forse gelosia
						dell'Invisibile cui saliva allora, oltre le stelle, il pensiero di sua
						figlia? Non lo sapeva bene neppur lui che sentisse. Era un freddo, un'ombra
						fra Edith e sè. Egli non aveva mai nella sua mente distinto Iddio dai preti,
						dei quali parlava sempre con disprezzo, benchè fosse incapace di usare la
						menoma scortesia al più zotico e bigotto chierico della cristianità. Aveva
						spesso pensato con dolore che sua figlia sarebbe stata educata dai preti; e
						ora, solo per averla veduta pregare, gli pareva che lo avrebbe amato meno,
						si sgomentava del futuro.</p>
               <p>Edith s'avvide di lui, depose la seggiola e disse:</p>
               <p>— Avanti, papà.</p>
               <p>— Ti disturbo?</p>
               <p>Ella si meravigliò del tono sommesso e triste della domanda e rispose con un
						no attonito, levando le sopracciglia come per dire: — Perchè mi domandi
						così! — Lo volle accanto a sè, alla finestra.</p>
               <p>Era una notte senza luna, quieta. Il lago non si distingueva dalle montagne.
						Appena si vedeva a' piedi dell'alta finestra una striscia biancastra, il
						viale di fronte all'aranciera lungo il lago. Tutto il resto era un'ombra che
						cingeva da ogni parte il cielo grigio; e dentro a quell'ombra si udiva di
						tratto in tratto il breve e dolce mormorar dell'acque chete, che, rotte dal
						guizzo d'un pesce, si dolevano e si riaddormentavano.</p>
               <p>Edith e suo padre conversarono ancora lungamente a voce bassa, per un
						inconscio rispetto alla silenziosa maestà della notte. Ella gli domandava
						mille cose della vita passata, dalla separazione in poi; faceva domande
						disparatissime, perchè ne aveva preparato un tesoro da lunga pezza e ora le
						venivano sulla bocca alla rinfusa, alcune gravi come questa: se avesse mai
						sofferto di nostalgia; alcune puerili come quest'altra: se ricordasse il
						colore della tappezzeria del salottino dov'ella aveva dormito e sognato di
						lui per dodici anni. Al povero Steinegge si spandeva nel petto una dolcezza
						ricreante, un calore di orgoglio. Raccontando ad una ad una le sue
						tribolazioni alla giovinetta che ne palpitava e ne piangeva, quel che aveva
						sofferto gli pareva niente a fronte della consolazione presente.</p>
               <p>Un suono di campane passò sul Palazzo, andò a echeggiare nelle valli, a
						perdersi nei fianchi selvosi dei monti. V'era l'indomani una sagra in
						Val...</p>
               <p>— Perchè suonano, papà?</p>
               <p>— Non lo so, cara — rispose Steinegge. — <foreign>Die Pfaffen wissen
							es</foreign>, il pretume lo sa. — Appena pronunciate queste parole,
						sentì di áver detto male e tacque. Tacque anche Edith.</p>
               <p>Il silenzio durò qualche minuto.</p>
               <p>— Edith — disse finalmente Steinegge — sarai stanca non è vero?</p>
               <p>— Un poco, papà.</p>
               <p>Era sempre tenera quella cara voce argentina; Steinegge si consolò.</p>
               <p>Era sempre tenera quella voce, ma vi suonava dentro stavolta una nuova corda
						delicatissima, mesta, appena sensibile. Poi che Steinegge si fu congedato
						con un bacio, Edith tornò alla finestra e parve parlare a lungo con Qualcuno
						al di là delle nubi. Intanto suo padre non poteva trovar posa. Tornò cinque
						o sei volte a picchiar all'uscio per chiederle se avea acqua, se aveva
						zolfanelli, a che ora voleva essere svegliata, se le dovevano portare il
						caffè, se desiderava questo, se desiderava quello. Fu tentato di coricarsi
						lì all'uscio, come un cane fedele; finalmente, poco prima dell'alba, andò a
						coricarsi bell'e vestito sul suo letto.</p>
            </div>
            <div n="2" type="chapter" xml:id="IT0240020002">
               <head>CAPITOLO II.</head>
               <head>I Salvador.</head>
               <p>— El xe largo e longo, Ecelenza— disse alla contessa Fosca la sua fedele
						Catte, versandole il caffè in una tazza larghissima, mentre la contessa,
						alzando la testa dal cuscino e facendosi puntello de' gomiti, considerava
						con occhi diffidenti il vassoio, la tazza, la sottocoppa, la zuccheriera, il
						bricco levato in aria e il filo arcuato del caffè cadente.</p>
               <p>— Benedetta Venezia! — diss'ella.</p>
               <p>— Eh, Eccellenza, benedetta Venezia!</p>
               <p>— La xe acqua, ciò — disse la contessa con una smorfia deponendo la tazza sul
						vassoio dopo avervi appena posate le labbra.</p>
               <p>— Acqua schietta, Eccellenza. Ce l'ho detto io a quella vecchia. Questa è la
						secchia (Catte accennò alla tazza) e questo è il pozzo (Catte accennò il
						bricco). Oh che casa, Eccellenza! La vecchia ha fatto il muso per le
						lenzuola e io le ho cantato che Sua Eccellenza non può dormire se non è
						nelle sue lenzuola.</p>
               <p>— Questo ci hai detto?</p>
               <p>— Sì, Eccellenza.</p>
               <p>— Hai fatto bene, sa. Le ho tolte per l'albergo, ma già che vi sono...
						Vestimi, che presto sarà ora di Messa.</p>
               <p>— Come La comanda, Eccellenza. La cameriera giovane, quella della marchesina
						Marina, mi ha dato ragione, se non fallo, perchè tanto l'una che l'altra
						parlano peggio dei levantini. Sa, Eccellenza, cosa si capisce? Che qui
						padroni e servitori, con buon rispetto parlando, son tutti cani e gatti.</p>
               <p>— Dimmi, dimmi. Quest'altra calza,siora sempia! Dimmi dimmi. Non c'è male
						queste gambe, ancora, ah?</p>
               <p>— Eh, Eccellenza, quante sposine vorrebbero...!</p>
               <p>— Sì, dimmi, vecia, conta su. Cani e gatti, ah?</p>
               <p>— Eh cani e gatti, Eccellenza. Il signor conte e la signora marchesina non si
						possono vedere. La si appoggi a me. Piano, Eccellenza, piano, che il letto è
						alto. Quando si guardano pare che si vogliano mangiare. Così ci ha detto il
						cuoco a Momolo, perchè pare che il cuoco non tenga nè dall'uno nè
						dall'altra. Ne contano di belle.</p>
               <p>— Conta su.</p>
               <p>— Ma non so, Eccellenza, se posso, perchè c'entra il signor conte...</p>
               <p>— Eh, stupida, quando vi dico di contar su, il vostro dovere è di contar
						su.</p>
               <p>— Come La comanda, Eccellenza. Ecco, si vuole che il signor conte, tempo fa,
						volesse prendere la signora marchesina e che la signora marchesina si
						disperasse perchè, ohe poveretta, giovane la è, anima mia...</p>
               <p>— Contate su senza tante anime.</p>
               <p>— Come La comanda, Eccellenza. Dunque la signora marchesina si ammalò e
						andava a torzio colla testa; da quel tempo non ha più potuto vedere il
						conte; e il signor conte ha dovuto metterla via; ma anche lui è diventato
						rabbioso contro di lei. Dopo è nato un altro pettegolezzo d'un
						giovane...</p>
               <p>— D'un giovane?</p>
               <p>— Per servirla, Eccellenza.</p>
               <p>— Che giovane?</p>
               <p>Sua Eccellenza era inquieta.</p>
               <p>— Qua vien lo sporchetto, Eccellenza. Il suo nome di questo giovane non è il
						suo nome. Pare che ci sia un pasticcio... non so se mi spiego.</p>
               <p>— Eh, insensata, fra me e te, abbiamo duecento anni, e pigli tutti questi
						giri?</p>
               <p>— Come La comanda, Eccellenza. Questo giovane ha un altro nome, ma è figlio
						del signor conte. Eccola tonda.</p>
               <p>Sua Eccellenza si slacciò la cuffia da notte e rimase un momento immobile, a
						bocca aperta, guardando Catte. Poi si strinse nelle spalle.</p>
               <p>— Sciocchezze, insulsaggini — diss'ella — bugie. E dunque?</p>
               <p>— Adesso vien l'imbroglio. Non ho capito se ci fosse del tenero fra costui e
						la signora marchesina o se abbiano trovato da ridire fra di loro, e che lui,
						voglio dire, che lei ne abbia dette quattro a lui, o se il conte volesse che
						lei lo togliesse, questo giovine, e che a lui non le piacesse, o che la si
						fosse messa in pensiero, si sa, per la roba, ciò, e che lui...</p>
               <p>Sua Eccellenza buttò via la cuffia.</p>
               <p>— Uff, che caldo che mi fai! Cosa vuoi che capisca? Dammi quell'affare!
						Quell'affare, sì, quell'affare! Non capisci? Vai alla Sensa?</p>
               <p>Catte andò a pigliar la parrucca di Sua Eccellenza e si dispose a
						mettergliela.</p>
               <p>— E poi? — disse la contessa.</p>
               <p>— E poi... La permetta, Eccellenza, che siamo un poco storti. Ecco così. No,
						ancora un pochetto.</p>
               <p>Sua Eccellenza soffiava come una macchina a vapore.</p>
               <p>— La senta, Eccellenza. Chi è adesso che ha da dire che la è parrucca? Dopo
						tutto, la porta anche la Madonna. La compatisca, Eccellenza. Dunque un bel
						dì non so come, è nato un bordelo, grida tu che grido anch'io, non so se si
						siano anche pettinati, l'amico senza dire «cani vi saluto» infilò la calle e
						chi s'è visto s'è visto. Cose di sei giorni sono. E quel tedesco,
						Eccellenza, che macia! Stamattina è venuto giù lui a prendere il caffè da
						portare alla sua tedeschetta. C'era abbasso anche il signor conte, perchè
						quello è proprio el massariol, lo si trova dappertutto, pare che vi
						comparisca di sotto terra.</p>
               <p>— Tacete, pettegola — interruppe la contessa Fosca. — Ho tanto di testa. Cosa
						volete che me ne faccia di tanti pettegolezzi? Fate presto. Specchio. Brava,
						gioia. La Madonna porta ella quell'affare sul naso? Questo si acquista con
						darvi libertà, che non fate più attenzione a niente. Presto. Sua Eccellenza
						è alzato?</p>
               <p>— Credo di sì. Ho visto Momolo portargli gli abiti.</p>
               <p>— Bene, andate a dirgli di venire da me. Presto!</p>
               <p>— Subito, Eccellenza. Per diana, tu puzzi ancora di baccalà, ciò — soggiunse
						Catte fra i denti, chiudendo l'uscio dietro di sè.</p>
               <p>Non era colpa della contessa Fosca se suo padre, dopo essere stato
						sbrodegher, aveva venduto ai veneziani e alla terraferma uno sterminio di
						baccalà. Quando il conte Alvise VI Salvador si degnò di sposarla, i suoi
						concittadini le inflissero il nomignolo di contessa Baccalà. Ella sapea
						tuttavia liberarsene presto per la sua bonarietà disinvolta, per la
						franchezza con la quale parlava della propria origine, per la sua schietta e
						allegra ignoranza. Con l'andar del tempo si fece voler bene persino dalle
						gran dame più schizzinose; il tanfo dei negozi paterni andò perdendosi; ci
						volevano le nari maligne di Catte per coglierlo ancora.</p>
               <p>In vent'anni di matrimonio il fu conte Alvise VI, buttando via quattrini a
						destra e a manca con l'aiuto dell'allegra signora, aveva cominciato a
						rivedere qua e là il fondo della cornucopia, su per giù come prima del suo
						matrimonio. Alla sua morte la contessa Fosca si trovò in possesso di
						latifondi sterminati, di debiti colossali, e di un ragazzetto mingherlino,
						ammirato in casa e fuori di casa, come un grande ingegno. La contessa volle
						sapere a puntino in quali acque navigasse; si spaventò, si raccomandò alla
						Madonna dei Miracoli, ad avvocati, a santi, a uomini d'affari; ebbe la
						fortuna di trovare una valente e proba persona, l'avvocato Mirovich, che
						accettò di mettersi a pope e promise condur la barca a salvamento. Si
						introdussero grandi economie nella famiglia, si mise Nepo in collegio, si
						vendettero due tenute in Friuli; e certe anticaglie polverose, degne agli
						occhi della contessa d'esser buttate in rio, uscirono dal granaio del
						Palazzo per finire al museo Britannico.</p>
               <p>Mentre le guaste fortune di casa Salvador si andavano racconciando, Sua
						Eccellenza Nepo assodava la, sua riputazione in collegio. Aveva memoria
						prodigiosa, parola assai facile; non era sfornito d'ingegno, se ne
						attribuiva con l'aiuto dei maestri e di compagni adulatori, moltissimo.
						Escito di collegio, studiò leggi a Padova.</p>
               <p>Nell'Università il suo nome non si levò sugli altri. Con il grosso degli
						studenti, scapestrati aperti, democratici intus et in cute, egli, delicato e
						molle, non poteva accordarsi. Non ebbe adulatori; fu addetto a una chiesuola
						timida di eleganti, motteggiata, satireggiata dagli altri. Trovava modo di
						sdrucciolare spesso a Venezia e d'indugiarvisi. Si occupava di economia
						politica e sapeva fare l'elegante, comparir signore, applicando segretamente
						la legge del minimo mezzo.</p>
               <p>I suoi primi passi nella società furono fortunatissimi. Egli era una speranza
						bianca e rosea di mamme e di figliuole, una speranza di quei patrioti che
						desideravano alta la illustre nobiltà veneziana. Quando si annoveravano nei
						crocchi i più valenti giovani di Venezia, qualcuno cominciava a dire «c'è
						Salvador». Gli bastava per questo, a lui patrizio, conoscere il tedesco,
						l'inglese, essere abbonato all'Economist e al Journal des Economistes&gt;,
						andare a qualche seduta dell'Istituto, spiegare da Florian cosa avessero
						fatto di tanto noioso i pionieri di Rochdale per seccare l'universo. In pari
						tempo svolazzava intorno alle gran dame e alle belle dame senza bruciarsi le
						ali e nemmanco il cordoncino dell'occhialetto; scherzava impunemente con
						loro, le consigliava nelle più gravi minuzie, acquistandone a poco a poco
						certa stima sui generis, per cui esse non potevano parlar di Nepo Salvador
						senza farne gran lodi e sorridere. Il suo nome illustre e la buona opinione
						che molti avevano di lui, piuttosto per desiderio e per fede che per
						conoscenza dell'uomo, prevalsero un pezzo su questi equivoci sorrisi e sui
						giudizi che poche persone, a quattr'occhi, facevano di lui. Finalmente i
						sussurri si propagarono, diventarono mormorii, bisbigli, voci; il credito di
						Nepo si sdruscì rapidamente da ogni parte; il suo perpetuo occhialetto, le
						fogge esagerate degli abiti, il portamento effeminato, la vanità ridicola,
						gli stomeghezzi, le taccagnerie male nascoste, furono liberamente derise; i
						suoi amici si confidarono il gran dubbio che sapesse pochino pochino e
						quando uno diceva «talento, però» un altro rispondeva «euh, memoria». Nepo
						Salvador diventò il conte Piavola.</p>
               <p>Nel 1860 due o tre valentuomini, amici di casa Salvador e teneri, per l'onor
						di Venezia, del nome patrizio, accordatisi fra loro, si misero attorno a
						Nepo onde persuaderlo a emigrare. Bisognava prepararsi all'avvenire, come
						facevano tanti altri delle migliori famiglie, con la esperienza della
						libertà, con l'amicizia dei pezzi grossi di Torino. Nepo era ambizioso,
						cominciava a sentire un freddo intorno a sè; abbracciò subito l'idea. La
						contessa Fosca odiava religiosamente col suo grosso patriottismo, i
						tedeschi, ma non poteva comprendere che diavolo fosse questa libertà cui
						bisognava prepararsi tanto tempo prima, nè quale onore fruttasse l'essere
						Deputato, cioè, com'ella concluse dopo infinite spiegazioni, l'essere
						mandato in tanta malora dal calegher, dal forner, dal frao, ecc. A una amica
						che le domandò se partiva lei pure, rispose stizzita: — Io? Cosa volete che
						vada a fare? Il Deputato? — Non partì, ma faceva di tratto in tratto delle
						visite a suo figlio. S'incontravano a Milano per abbreviare il viaggio e
						perchè Nepo amava far conoscere sua madre a' suoi amici. Colà videro spesso
						i Crusnelli di Malombra, loro cugini per parte della madre di Marina. Fra i
						d'Ormengo e i Salvador v'era stata alleanza fin dal 1613, quando Emanuele
						d'Ormengo, inviato di Carlo Emanuele I a Venezia, s'invaghì di Marina
						Salvador e la sposò. Nel 1797 Ermagora Salvador, esule da Venezia, trovò a
						Ginevra i d'Ormengo fuggiaschi dal Piemonte, e, un anno dopo, condusse in
						moglie Alessandrina Felicita, zia del conte Cesare e madre, in seguito, di
						Alvise VI. Il lusso tutto moderno del marchese Filippo abbagliò Fosca,
						benchè nel suo palazzo di Venezia vi fossero da secoli ricchezze dieci volte
						maggiori. Ella pensò subito ad un matrimonio e ne parlò a Nepo, il quale
						arricciò il naso e rispose in tono cattedratico che un giovanotto non può
						legarsi senza una gran passione, e che quando si ha l'amicizia delle più
						belle e colte signorine di Venezia e di Torino non è facile innamorarsi a
						prima vista di altre persone; che, al postutto, lo sfarzo dei Malombra gli
						piaceva e non gli piaceva. Un oracolo! pensò sua madre, quando
						improvvisamente casa di Malombra si sfasciò. Ella si compiacque assai che
						Marina fosse stata raccolta dallo zio Cesare. Lo aveva conosciuto a Venezia
						un trent'anni addietro; lo sapeva ricchissimo e senz'altri eredi che questa
						nipote. Non osò tuttavia riparlare a Nepo di matrimonio, dopo la teoria dei
						giovinotti dalle belle amiche. Fu Nepo che un paio d'anni dopo la catastrofe
						trovandosi con lei a Milano, escì a parlare della povera Marina, delle sue
						disgrazie, dei suoi begli occhi; le disse che certe idee respinte una volta,
						al tempo della prosperità di Marina, adesso gli si riaffacciavano, gli
						entravano meglio di prima nel cuore intenerito.— Taso, ma non la bevo,
						vissere — disse tra sè la contessa Fosca. Nepo osservò pure che correva loro
						obbligo, essendo in Lombardia, di visitare il conte Cesare, parente dei più
						stretti che avessero. La contessa, prima di avventurarsi in paese
						sconosciuto, volle informazioni e consigli da donna Costanza R..., una
						vecchia dama milanese di sua conoscenza. Le informazioni sul cugino furono
						scarse: strano, misantropo, ricchissimo, senza eredi più prossimi di Marina.
						Di costei donna Costanza seppe solamente dire che la credeva un follettino,
						ma buona e pia. La vedeva sempre, quand'era a Milano, all'ultima messa di
						San Giovanni. « Casa Malombra, già, non se ne parla, principii buonissimi.
						Anche il povero Filippo, testa un po' <foreign>fêlèe</foreign>, ma
						buonissimo, neh! Proprio buono, ecco, povero Filippo! E poi, cara, gran
							<foreign>seigneur</foreign>! » Donna Costanza concluse che bisognava
						scrivere prima, e poi, secondo la risposta, regolarsi.</p>
               <p>La contessa Fosca scrisse un capolavoro diplomatico. V'erano intarsiati non
						pochi errorucci di ortografia e di grammatica; ma nessuno si sarebbe atteso
						dalla contessa uno scritto così artificioso. V'era espresso il desiderio di
						rivedere il conte dopo tanti anni, di stringere con l'amicizia i legami del
						sangue. Non era egli, dopo tante disgrazie, il più prossimo dei parenti
						superstiti del povero Alvise? Tali erano pure i sentimenti di Nepo. Ella
						avrebbe voluto intrattenersi con lui dell'avvenire di questo suo figlio; e
						qui grandi elogi al medesimo. Lo vedeva disposto ad accasarsi. Ove cadrebbe
						la sua scelta? Certo sopra una famiglia degna, una fanciulla virtuosa; ma
						ella, come madre, doveva pur pensare a quello che i benedetti giovani non
						curano mai. Qui veniva un quadro nè troppo scuro nè troppo chiaro delle
						finanze Salvador. Insomma ell'aveva bisogno di amici autorevoli e prudenti.
						Verrebbe volentieri al Palazzo con Nepo, se però il tempo, se la salute, se
						questo se quello permettesse. Desiderava pure tanto abbracciare la cara
						Marina di cui si ricordava sempre con tenerezza. Aggiungeva uno speciale
						bigliettino affettuoso, sulle generali, per essa.</p>
               <p>Il conte Cesare rispose brevemente che si compiaceva delle buone qualità di
						Nepo, e approvava riguardo al matrimonio, le idee della cugina; che avrebbe
						gradito assai la visita e sperava riuscirebbe gradita anche a sua nipote.
						Questa mandò due righe di fredda cortesia irreprensibile, che diedero un po'
						da pensare alla contessa Fosca, perchè gittavano un'ombra sulla lettera
						dello zio, la quale poteva interpretarsi per un assenso anticipato con la
						solita clausola — se piace — . Ma donna Costanza le fece riflettere che, nel
						caso di Marina, un gran riserbo era della più stretta convenienza. Così Sua
						Eccellenza s'imbarcò e fluttuava in alto mare, quando dopo le chiacchiere e
						le inattese rivelazioni di Catte, comparve Nepo.</p>
               <p>Sua madre lo accolse con una faccia sepolcrale, lo fece sedere e dopo un
						solenne — Fio, qui nasce questo — gli spifferò d'un fiato tutta la storia di
						Catte, tenendo indietro il più grosso, smorzando e rallentando la voce
						sempre più. — Finì col metter fuori la supposta paternità del conte e ripetè
						in forma di epilogo, con voce sommessa e solenne:</p>
               <p>— Un fio!</p>
               <p>Nepo rimase imperterrito. Disse ch'era ormai interamente sicuro di piacere a
						Marina, poichè ella si trovava male in casa dello zio. Quanto al figlio, non
						valeva la pena di occuparsene. La contessa non voleva credere a' propri
						orecchi e se lo fece ripetere due volte. — Eh, so quello che dico!— esclamò
						Nepo impazientito — Se sposerò mia cugina non sarà per i denari.
						Sciocchezze, cara mamma, queste. — Fosca andò sulle furie, sempre sotto
						voce. Nepo si stringeva nelle spalle e taceva; ma quando sua madre dichiarò
						che sarebbe partita la sera stessa, egli, giuocando furiosamente, prima
						delle sopracciglia e del naso, poi del capo, scosse via l'occhialino, assalì
						la contessa a rimproveri, a sarcasmi e affermò che non sarebbe partito
						quand'anche si fossero dati la posta al Palazzo tutti i Silla
						dell'universo.</p>
               <p>— Che Silla? — interruppe Sua Eccellenza. — Chi è questo Silla? È
						quell'amico?</p>
               <p>Nepo si morse le labbra.</p>
               <p>— Ma rispondi! È questo il fio?</p>
               <p>— Non c'è figli.</p>
               <p>— To', to', to', — disse Fosca appuntando l'indice a Nepo che le voltava le
						spalle, tutto ingrugnato. — Tu lo sapevi, tu? Come diavolo hai fatto? Tu lo
						sapevi eh? Come lo hai saputo?</p>
               <p>Nepo fece un atto d'impazienza e uscì brontolando dalla camera.</p>
               <p>Sua Eccellenza gli guardò dietro, alzò le sopracciglia, porse il labbro
						inferiore e susurrò:</p>
               <p>— <foreign>Xelo!</foreign>
               </p>
            </div>
            <div n="3" type="chapter" xml:id="IT0240020003">
               <head>CAPITOLO III.</head>
               <head>Ascetica.</head>
               <p>Le campane di R... suonavano, un'ora dopo, a distesa, e l'allegro suono
						cadeva sui tetti del paesello, si spandeva giù per i prati, cercava per le
						colline, per le montagne, ogni casupola dispersa. Una riga di fazzoletti
						oscuri si vide salir lentamente la via tortuosa della chiesa, scivolar nella
						gran porta nera come formiche nel formicaio: poi vennero frotte rapide di
						gai fazzoletti rossi e gialli, qualche tardo ombrellino pretensioso, altre
						frotte di cappelli a cencio che si aggrupparono nel sagrato.</p>
               <p>Steinegge passò anche lui fra quei gruppi con Edith, l'accompagnò in chiesa e
						ne uscì un momento dopo. Prese il sentiero che s'inerpica su pel monte
						imminente alla chiesa e salì fino a certi sassi imboscati d'allori; là uscì
						dal sentiero e si gittò a sedere.</p>
               <p>Ecco la contessa Fosca, tutta trafelata, benchè sia venuta in barca fino a
						R...; dietro a lei Giovanna e Catte; poi, a rispettosa distanza, Momolo che
						guarda trasognato come se fosse nel mondo della luna. Sua Eccellenza è
						scandolezzata del cugino che non viene a Messa e della cuginetta che ha
						scelto quel momento per farsi accompagnare a spasso da Nepo. Sua Eccellenza
						si propone dì pregare fervorosamente per sè e per suo figlio che non è in
						colpa se perde Messa per certi riguardi che il Signore capirà. Essa vede
						Edith e va a sederle vicino con grande scompiglio delle contadine che per
						far largo alla grossa signora s'inginocchiano a terra fuori del banco. Ed
						ecco suona il campanello, escono i chierici in cotta bianca, esce il prete
						affondato nel piviale, l'organista pianta mani e piedi sull'organo, gli
						uomini entrano in chiesa. Dopo cinque minuti, per la porta laterale compare
						Marina seguita da Nepo. Passando tra le file degli uomini fa cenno al suo
						cavaliere di pigliarvi posto ed entra in una cappella. Nepo, elegantissimo,
						capita fra due puzzolenti, si fa piccino piccino e volta il viso immelensito
						a guardar giù per la chiesa, cercando Marina. Trova Catte inginocchiata
						presso alla Giovanna, trova Momolo ritto presso alla porta; trova un pezzo
						di cielo puro e di verde lucente con certe frondi mosse dal vento, che gli
						ridono in faccia, trova gli occhi attoniti di sua madre, ma non la crudele
						che s'è pigliato il gusto di fargli rinnegar la Messa a parole per poi
						condurvelo e piantarlo lì fra quel tanfo di plebe.</p>
               <p>Ella non pensava a lui. Il prete aveva intonato <foreign>Credo in unum
							Deum</foreign>, e il popolo, fra i suoni dell'organo, seguiva:
							<foreign>Patrem omnipotentem</foreign>. Un lampo illuminò nel cuore di
						Marina la via percorsa; la scoperta del manoscritto, le promesse arcane a
						Cecilia, l' amore intravveduto negli occhi di Silla, la stretta delle sue
						braccia veementi, il nome sussurrato da lui quella notte, la probabilità
						ch'egli fosse il suo corrispondente anonimo portato a lei da un destino, e
						la passione, sì, la benedetta passione sorda, muta, lenta, prepotente, che
						dopo tanto desiderio, dopo tanti barlumi dileguati, dopo tanto fastidio di
						sciocchi corteggiatori, veniva. Ella ebbe tino slancio di fede e di
						gratitudine verso un Dio ignoto, certo diverso da quello che si adorava lì
						presso a lei; non così freddo, non così lontano : benefico e terribile come
						il sole, ispiratore di tutti gli ardori onde splende la vita. E si sentiva
						come presa in mano da questo Iddio, portata dal suo favore onnipotente.
						Teneva il viso tra le palme, si ascoltava il cuore batter forte, gustava le
						sensazioni acute, quasi dolorose, che le si destavano per tutto il corpo,
						pensando all'infallibile compiersi delle promesse divine, all'amore fatale
						che l'avrebbe esaltata tutta, anima e sensi, oltre alla torbida natura
						umana. Di questo non le entrava neppure un dubbio. Ripensava tutte le
						difficoltà da doversi superare per toccar la meta, le smarrite tracce di
						Silla, lo sdegno di lui, fors'anche l'oblìo; la sepoltura del Palazzo dove
						il caso non poteva aiutare; la nimicizia dello zio, quel ridicolo Nepo.
						Provava un piacere acre e forte rappresentandosi questi ostacoli: tutti vani
						contro Dio, <foreign>Patrem omnipotentem</foreign>.</p>
               <p>A Lui, a Lui si abbandonava. Curva sul banco la flessuosa persona, pareva una
						Tentazione penitente. La contessa Fosca le dava delle occhiate oblique,
						lavorando a più potere di ventaglio e battendo via con le labbra frettolose
						un chiacchierìo muto di preghiere interminabili. Si compiaceva di vederle
						quell'attitudine pia. Immaginava gl'inchini che il vecchio nonzolo di S.
						Maria Formosa avrebbe fatto a sua nuora. Nepo era alla tortura; si portava e
						riportava al naso il fazzoletto profumato, guardava sottecchi i suoi vicini
						colossali e, quando si buttavano ginocchioni con tutti gli altri fedeli,
						egli non osava stare ritto, calava adagio adagio, pieno di angoscia pei suoi
						calzoni color tortora. Che differenze dall'ultima Messa di S. Filippo, da
						quel giardino di tote e di madame eleganti, da quell'ambiente di
						cristianesimo depurato! Si consolava pensando alla cugina. — Natura
						aristocratica — diceva tra sè. — Debbo essere il suo ideale, il suo Messia.
						Non vuole che me ne accorga troppo, è naturale.</p>
               <p>Suonò il campanello dell'elevazione. Nepo, in ginocchio, col capo devotamente
						chino, pensava: — Milleduecento ettari in Lomellina, ottocento nel Novarese,
						palazzo a Torino, palazzo a Firenze.</p>
               <p>Invece Edith non abbassò il viso. Era pallidissima, guardava avanti a sè con
						occhio grave e tranquillo. Solo un tremito delle mani tradiva il fervore
						dell'accorata preghiera che passava su tutte le teste chine, moveva diritto
						a Dio, gli diceva in faccia: — Signore, Signore, tu che sai quanto l'hanno
						offeso, non sarai pietoso con lui? — Il suo viso pensoso non esprimeva la
						rassegnazione ascetica, ma una volontà ferma e intelligente, velata di
						tristezza.</p>
               <p>E lui intanto, il nostro onesto amico Steinegge, ascoltava Messa <foreign>in
							excelsis</foreign>, seduto fra gli allori, abbracciandosi le ginocchia.
						Egli era proprio uscito di chiesa perchè il pavimento gli scottava. Da
						quanti anni non aveva posto piedi nelle prigioni, come diceva lui, di
						Domeneddio! Non aveva osato lasciar sua figlia sull'entrata della chiesa;
						ma, appena oltrepassata la soglia, quando Edith si avviò a pigliar posto nei
						banchi riservati alle donne, egli si pentì di aver male presunto delle sue
						forze. Non erano tanto i suoi odî fieri quanto un sentimento d'onore che lo
						spingeva indietro. Il vecchio lupo uscì dal gregge.</p>
               <p>Accovacciato lassù come un lupo malinconico, non curava affatto la deliziosa
						scena di monti, di acque, di prati che rideva davanti a lui; nè udiva i
						blandimenti delle frondi che gli sussurravano intorno. Guardava giù il tetto
						della chiesa e ascoltava il suono confuso di canti e d'organo che ne saliva
						tratto tratto. Aveva un pensiero solo e lo lavorava per tutti i versi:</p>
               <p>— Agli occhi suoi sono un reprobo.</p>
               <p>Pensiero amaro. Aver tanto combattuto, tanto sofferto, custodito l'onore
						contro la fame atroce, contro tutte le violente voglie del corpo estenuato,
						tutte le viltà della stanchezza; averlo così custodito quasi più per lei che
						per sè, amarla come l'amava, ed esserne giudicato un reprobo! Dovrebbe egli
						dunque umiliarsi davanti ai preti che l'avevano fatto maledire dai parenti
						suoi e da sua moglie ed erano in colpa degli stenti, della morte di lei? —
						Finirò così — pensò — mi avvilirò, purchè Edith mi voglia bene. — Gli venne
						un'idea. — Se dicessi una parola a questo Dio, posto che ci sia! — Si alzò
						in piedi e si mise a parlare in tedesco a voce alta: — Signor Dio,
						ascoltatemi un poco. Non siamo amici? Sia. Io ho detto molto male dei preti;
						di Voi nè a Voi non ho mai parlato. Se tuttavia Voi volete trattarmi da
						nemico, io vi prego di fare i conti. Dicono che siete giusto, e lo credo,
						signor Dio. Guardate nel vostro libro la partita Andrea Steinegge fu
						Federico di Nassau; guardate se non ho pagato abbastanza. Voi siete molto
						grande; io molto piccolo; voi sempre giovane, io sono vecchio e stanco. Cosa
						volete prendermi ancora? L'amore di mia figlia Edith! Non ho altro, signor
						Dio. Guardate se potete lasciarmelo. Se non potete, spazzatemi via, per Dio,
						e finiamola.</p>
               <p>Al suono della propria voce Steinegge si commoveva e s'inteneriva sempre più.
						Mise un ginocchio a terra.</p>
               <p>— Vi conosco poco, signor Dio, ma la mia Edith vi vuol bene, e io posso
						adorarvi, se volete. Vedete, mi inginocchio, ma intendiamoci noi e lasciamo
						da banda i preti. Forse posso dirvi qualche altra cosa. Io ho la mia salute
						che è di bronzo. Pigliate questa. Fatemi morire a poco a poco, ma non
						mettetevi fra Edith e me. Io non posso inginocchiarmi davanti ai preti e
						mentire. Sono leale, sono soldato.</p>
               <p>— Signor Dio — qui Steinegge posò a terra anche l'altro ginocchio e abbassò
						la voce. — Io ho paura d'aver molto peccato nella mia giovinezza. Ho amato
						il giuoco e le donne, le peggiori. Tre volte, sulle dodici che mi son
						battuto in duello, ho provocato io, ho ferito l'altro e avevo il torto.
						Credo che questi siano stati tre peccati; li ho sempre avuti nel cuore.
						Signor Dio della mia Edith, vi domando perdono.</p>
               <p>Non disse altro e tornò a sedere, commosso ma contento di sè. Gli pareva
						d'aver fatto un gran passo. Parlando a Dio, la sua scarsa fede si era tanto
						accresciuta ch'egli ora ne aspettava qualche risposta. Provava almeno la
						soddisfazione dell'uomo povero che ha necessità di parlare ad un potente di
						cui teme lo sdegno e, per non essere ributtato dai servi, lo affronta sulla
						via, gli dice le sue ragioni con la brusca brevità che il tempo richiede,
						n'è ascoltato in silenzio e pensa quel silenzio copra un principio di
						combattuta pietà. Accese un sigaro per vincere la commozione che gli
						stringeva la gola. Il capitano Steinegge non doveva piangere. Fumò con
						furia, con rabbia. Appena chetato l'animo, guardando a terra con il sigaro
						tra l'indice e il medio della destra, gli parve che i fili d'erba tra sasso
						e sasso uscissero a dir qualche cosa di solenne o d'incomprensibile e che
						rispondesse loro il mormorar dei cespugli. Ed egli, benchè tedesco, non
						aveva mai compreso il linguaggio della natura, non era mai stato
						sentimentale! Il sigaro gli si spense in mano. Che voleva dir questo? Si
						scosse, si alzò in piedi e discese verso la chiesa.</p>
               <p>La gente ne usciva; prima gli uomini che si fermavano sul sagrato in
						capannelli, poi le donne. Steinegge ristette sul sentiero a guardare la
						corrente variopinta che sboccava dalla porta maggiore; aspettava il
						cappellino nero di Edith. La corrente si venne rallentando e diradando.
						Quando cessò il pericolo di urtarsi a gomiti villani, comparvero la contessa
						Fosca e Marina, seguite da Nepo; poi tre o quattro vecchierelle: poi più
						nessuno. Anche i capannelli si sciolsero, il sagrato si vuotò. Steinegge,
						inquieto, venne a dare un'occhiata in chiesa. Non vi erano più che due
						persone, il curato inginocchiato sul primo banco presso l'altar maggiore e,
						otto o dieci banchi più indietro, Edith.</p>
               <p>Steinegge si ritirò adagio adagio e sedette sul muricciolo del sagrato. Gli
						batteva il cuore. Qual viso gli farebbe Edith! Ella uscì subito, frettolosa
						e sorridente; gli disse che s'era accorta di lui senza vederlo, perchè aveva
						già imparato a conoscere il suo passo, e gli domandò scusa d'averlo fatto
						attendere. Nella fretta d'uscire aveva dimenticato l'ombrellino. — Signor
						papà — disse ella scherzando — Le rincrescerebbe? — Il signor papà corse in
						chiesa e, prima di giungere al banco dov'era stata Edith, incontrò il curato
						che gli veniva incontro porgendogli l'ombrellino e gli fece due o tre
						inchini.</p>
               <p>— È Suo? — disse il curato.</p>
               <p>— È di mia figlia.</p>
               <p>— Se volesse vedere il coro, la sagrestia... Abbiamo un Luino, un
						Caravaggio... dico, se crede...</p>
               <p>— Oh grazie, grazie — disse Steinegge, che all'udire Luino e Caravaggio era
						rimasto a bocca aperta.</p>
               <p>— Allora, se vuol dirlo alla Sua signora figlia...</p>
               <p>Steinegge s'inchinò, uscì a fare l'ambasciata e rientrò subito con Edith.</p>
               <p>Il curato si fece loro incontro con certa cordialità impacciata,
						strofinandosi le mani e suggendo l'aria con le labbra strette come chi ha
						messo un dito nell'acqua troppo calda. Mostrava presso a sessant'anni. Aveva
						fronte alta, sguardo vivace e ingenuo, il viso, la voce, il passo della
						sincerità. Da tutta la sua persona spirava non so quale energia temperata di
						timidezza. Mostrò a Steinegge e a Edith i due quadri, che portavano alla
						meglio i loro nomi pomposi. Il Caravaggio nel coro era un Martirio di S.
						Lorenzo, barocco nel disegno e nei lumi, ma pieno di vita. Steinegge non
						capiva niente di pittura e ne fece grandi elogi. Edith tacque. Il Luino
						della sagrestia era una bionda testa della Vergine, luinesca senza dubbio,
						soave. Edith ne fu commossa. Disse al curato con la sua voce quieta, ch'era
						straniera e che sentiva allora per la prima volta la dolcezza dell'Italia.
						Come mai quella povera chiesa di campagna poteva possedere un tesoro tale?
						Il curato divenne rosso e rispose che veramente il quadro era stato suo, un
						ricordo di famiglia; che gli era parso ispirato da Dio e degno perciò di un
						luogo santo; e che nella sua chiesa tanto povera e umile Maria ci stava
						opportunamente. Poi chiese permesso alla signorina, con ingenuo accento di
						desiderio, di farle vedere la biancheria più fine e i paramenti più ricchi.
						Tutto era distribuito col massimo ordine nel grande cassettone della
						sagrestia, dai purificatori candidi e odorati di lavanda sino al piviale
						delle maggiori solennità appena giunto da Novara. Il curato spiegava e
						ripiegava ogni cosa con garbo femminile.</p>
               <p>— Vedo bene, signore — diss'egli a Steinegge, — vedo bene, che Ella vorrebbe
						dirmi: <foreign>Ad quid perditio haec</foreign>? Un vecchio prete non deve
						avere i gusti di una giovane signora. Che vuole? Questa povera gente ha
						piacere così. Intendono di onorar Dio, e Dio vede il cuore. — Non disse
						quanto avesse aiutato il voto dei parrocchiani con le proprie economie
						pertinaci e dure; perchè egli, nato da famiglia signorile, aveva abbandonata
						ai molti fratelli la sua parte dell'eredità paterna. I fratelli, che lo
						conoscevano bene e lo amavano, gli avean regalato, poco tempo prima della
						visita degli Steinegge, un bell'organo di Serassi. Al primo <foreign>Dominus
							vobiscum</foreign> della prima Messa solenne celebrata con l'organo
						nuovo, don Innocenzo era rimasto per due minuti fermo con le braccia aperte
						a bearsi dell'onda sonora e del luccicar delle canne, là sopra la porta
						maggiore. Ora volle mostrare agli Steinegge anche l'organo. Edith era così
						affabile, suo padre tanto compito, che don Innocenzo vinse presto del tutto
						la propria timidezza, e uscito di chiesa con essi, dimenticò il caffè che
						l'aspettava, per far loro mille domande curiose sulla Germania, sui luoghi,
						sui costumi, sulle arti, persino su Goethe, Schiller e Lessing, soli autori
						tedeschi di cui conoscesse il nome e avesse letto qualche opera. Pareva a
						lui che un tedesco dovesse conoscer tutta la Germania da capo a fondo e ogni
						fatto, ogni parola dei suoi compatrioti illustri d'ogni tempo. Un altro nome
						tedesco ricordava, Beethoven. S'informò anche di quello. Raccontò che a
						sedici anni aveva sentito eseguire da una signora una suonata di Beethoven
						che gli era parsa piena di voci sovrumane. Povero don Innocenzo! Arrossiva
						ancora.</p>
               <p>Gli occhietti chiari di Steinegge scintillavano di contentezza. Rispondeva a
						tutte le domande del curato con una foga, una parlantina vibrante d'orgoglio
						nazionale. Edith sorrideva talvolta in silenzio e talvolta faceva, in
						omaggio al vero, qualche osservazione pacata che garbava poco al curato. A
						lui piacevano i giudizi assoluti e le pitture esagerate di Steinegge che lo
						portavano violentemente in un mondo affatto nuovo, affascinante. — Lasci
						stare via, signorina — disse una volta quasi impazientito. — Mi lasci
						credere alle belle cose che dice il suo signor padre. Io sono un prete che
						non ha visto niente, non ha udito niente e non sa niente; mi pare però che
						debba aver ragione lui. — Steinegge al sentirsi dir questo e chiamare signor
						padre, fu per abbracciarlo malgrado la tonaca nera.</p>
               <p>Intanto la piccola comitiva era giunta al cancelletto di legno che mette
						nell'orto della canonica. Don Innocenzo pregò i suoi compagni di entrar a
						prendere il caffè. Steinegge accettò subito; a lui e al prete pareva già
						d'esser vecchi conoscenti. Piccina, tutta bianca, a mezz'altezza fra il
						paesello e la chiesa, ma alquanto in disparte, la canonica di R... volta le
						spalle al monte e guarda, acquattata nel suo orticello fiorito, i prati che
						si spandono fino al fiume. L'orto, quadrato, è chiuso da un muricciuolo
						basso. Dalie e rosai vi fan la guardia lungo i cordoni di bosso, agli
						erbaggi e ai legumi. Dietro alla casa ascende il declivio erboso,
						ombreggiato da meli, peschi e ulivi. Le stanzette sono pulite e chiare.
						Quelle della fronte hanno un paradiso di vista. Il curato la fece ammirare
						a' suoi ospiti con grande compiacenza, mostrò loro il suo salotto, il suo
						studio dove teneva parecchi cocci di tegami preistorici trovati in certi
						scavi presso il lago e ch'egli stimava un tesoro. La sua segreta amarezza
						era di non aver trovato alcun ciottolo sì tagliente da potersi onestamente
						chiamare arme preistorica. Steinegge pigliava grande interesse alle sue
						spiegazioni che avrebbero fatto sorridere un dotto, perchè il povero prete
						entusiasta si accendeva di ogni novità che penetrasse, per mezzo di qualche
						libro o di qualche giornale, nella sua solitudine, e su bricioli di dottrina
						spezzata e guasta tirava su i soliti edifici assurdi del pensiero
						solitario.</p>
               <p>Edith preferiva guardare i prati macchiati dalle ombre di grossi nuvoloni, i
						tetti neri del paesello, quasi appiattiti fra gelsi e noci; a sinistra e più
						abbasso della canonica, il lembo di lago che di colà si vede, come lamina
						d'acciaio brunito, mordere il verde chiaro delle praterie.</p>
               <p>— Che le pare, signorina, di questa Italia? — disse il curato.</p>
               <p>— Non lo so — rispose Edith — ne avevo in mente un'altra, più diversa dal mio
						paese. Ho veduto in Germania molti paesaggi italiani di pittori nostri, ma i
						soggetti eran presi sempre a Roma o a Venezia o a Napoli. I viaggi di Goethe
						o di Heine non me li hanno lasciati leggere. Mi vergogno a dirlo; la più
						profonda impressione me l'ha lasciata un pessimo acquerello, la prima cosa
						che mi colpì in una casa dove sono stata dodici anni. Rappresentava il
						Vesuvio e v'era scritto sotto «Scene d'Italia». Era come una piccola macchia
						rossa sopra una grande macchia azzurra. Solo guardando ben da vicino si
						potevano discernere le linee della montagna, il mare e una barca piena di
						figure stranamente vestite. Per lunghissimo tempo non ho potuto figurarmi
						l'Italia nè gli italiani diversi da quella pittura.</p>
               <p>— È naturale — disse don Innocenzo, che entrava avidamente in tutti gli
						argomenti curiosi di conversazione. — Guardi: a ragazzi d'ingegno molto
						acuto io non farei mai vedere negli anni più teneri immagine alcuna di Dio
						nè di Santi, perchè quelle immagini possono restar loro profondamente,
						ostinatamente impresse nella fantasia, a segno, in qualche caso, da rendere
						assai difficile, più tardi, lo sviluppo di una elevata fede religiosa. Quel
						vecchione barbuto appiccicato all'idea di Dio, aiuta molto, senza che se ne
						accorgano, il loro razionalismo nascente. V'ha chi diffida del culto dei
						Santi per non poterli affatto concepire come spiriti puri, operanti
						nell'universo; e questo in grazia delle impressioni riportate in
						fanciullezza dalle immagini che li rappresentano spesso brutti e mal
						vestiti, seduti sulle nuvole a guardar per aria. Non crede, signore?</p>
               <p>Steinegge costretto a ragionar di Santi e non osando scusarsene, stava per
						dire qualche grossa corbelleria; ma Edith si affrettò a parlare.</p>
               <p>— Pure — diss'ella — se tutte le immagini fossero di Dürer o del Suo Luino!
						Colla impressione dei sensi resterebbe una impressione religiosa.</p>
               <p>— Non lo credo, signorina — rispose don Innocenzo sorridendo e arrossendo.
						Edith indovinò subito il suo pensiero. Ella riconobbe che in Germania il
						sentimento artistico era retaggio di pochi, ma soggiunse che lo credeva
						comune in Italia, benchè da quando aveva passato le Alpi fossero apparsi più
						volte indizi del contrario. Don Innocenzo le confessò ch'egli stesso non ne
						aveva punto. Il suo Luino gli dava sicuramente gran piacere, ma questo gli
						accadeva pure davanti ad altri dipinti mediocrissimi.</p>
               <p>— Non sarà così — osservò Edith — ma se fosse così, Le mancherebbe il buon
						giudizio artistico e non il sentimento. Sarebbe un fuoco senza luce.</p>
               <p>Don Innocenzo non conosceva la grazia delicata dell'ingegno femminile colto.
						A prima giunta Edith non gli era piaciuta moltissimo; gli pareva un po'
						fredda nella sua affabilità. Conversando con lei mutò presto, come sogliono
						gli uomini della sua tempra, il primo giudizio. Adesso era ammirato di
						quella sua parola sempre corretta e semplice ma viva di un sentimento
						riposto, di un'intelligenza molto fine, molto ardita.</p>
               <p>— S'Ella venisse al Palazzo, signor curato — disse Steinegge — vedrebbe molti
						quadri, oh moltissimi belli quadri che ha il signor conte.</p>
               <p>— Ci vado un paio di volte l'anno e mi pare d'averla veduta anche Lei, colà!
						ci andrei più spesso, ma so che il signor conte non ama molto i preti...</p>
               <p>Steinegge diventò rosso; gli dispiacque d'aver provocate queste parole.</p>
               <p>— Eh — disse don Innocenzo facendosi alla sua volta di bragia — eh, cosa
						importa? Non li amo neppure io i preti, sa!</p>
               <p>— Ah — esclamò Steinegge stendendogli le braccia come se il curato gli avesse
						dato una notizia più lieta che credibile.</p>
               <p>— Non si scandolezzi, signorina — continuò questi. — Parlo degli italiani. In
						Italia i preti (don Innocenzo, con gli occhi accesi, co' denti stretti,
						faceva suonar gli erre come trombe di guerra) non tutti, ma molti sa, e i
						giovani specialmente, sono una trista genìa, ignoranti, fanatici, ministri
						di odio...</p>
               <p>— Si capisce che ne fu seminato — disse Edith, severa, mentre Steinegge
						metteva la sua gioia in gesti.</p>
               <p>— Lo hanno seminato e lo seminano — rispose don Innocenzo — e ci cresce
						intorno a tutti, dico intorno a tutti che portiamo quest'abito; e si perdono
						anime ogni giorno. Basta, basta, basta!</p>
               <p>Guai quando il curato toccava questo tasto; la collera gli saliva alla testa;
						le parole gli uscivano aspre e violente oltre ogni misura. Ad irritarlo così
						bastava poco: un numero di qualche giornale clericale che il vicario
						foraneo, gesuita di tre cotte, gli mandasse facendo lo gnorri, con dei segni
						ammirativi a fianco degli articoli più acri; una lettera fremebonda di
						qualche collega bandito dalla curia a parole e perseguitato a fatti per
						opinioni politiche. Allora cominciava a soffiare, a bollire, a ringhiare
						sinchè rompeva tutti i freni con queste sfuriate gagliarde e finiva come
						aveva cominciato, buttando fuori frasi rotte, invettive stroncate,
						stritolate dai denti. Si rasserenava poi subito e rideva con gli amici
						presenti della propria collera.</p>
               <p>— Non è mica sempre così cattivo. La vede, signorina — disse piano a Edith,
						in dialetto, la vecchia serva di don Innocenzo, portando via il vassoio del
						caffè.</p>
               <p>Edith non capì.</p>
               <p>— Dice che sono cattivo, ed è purtroppo vero. Non posso frenarmi. Spero che
						mi compatiranno. Si fermano qualche tempo al Palazzo?</p>
               <p>— Non sappiamo — rispose Edith.</p>
               <p>— Non sappiamo — ripetè a caso Steinegge.</p>
               <p>— Scusino; è perchè spererei di poter trovarmi con Loro qualche altra
						volta.</p>
               <p>Steinegge, conquistato, si confuse in complimenti.</p>
               <p>— Mio amico, io spero — diss'egli stendendo la mano.</p>
               <p>— Certo, certissimo — rispose il prete, stringendogliela forte. — Ma prima di
						partire vengano a vedere i miei fiori.</p>
               <p>Questi famosi fiori erano due pelottoni di gerani e di vainiglie schierati
						lungo il muro della casa; oltre alle dalie, rosai e ai begliuomini
						disseminati per l'orto.</p>
               <p>— Belli, non è vero? — disse don Innocenzo.</p>
               <p>— Bellissimi — rispose Steinegge.</p>
               <p>— Prenda una vainiglia per la Sua signorina.</p>
               <p>— Oooh!</p>
               <p>— Prenda, via, andiamo, ch'io non le so fare, no, queste cose.</p>
               <p>— Edith, il signor parroco...</p>
               <p>— Così dicendo Steinegge, con la vainiglia in mano, si avvicinò a sua figlia,
						che stava un po' discosto, presso il muricciuolo.</p>
               <p>Edith ringraziò sorridendo, prese la vainiglia, l'odorò, ne guardò il gambo
						spezzato, e sussurrò:</p>
               <p>— Questo è mite di cuore.</p>
               <p>Don Innocenzo capì. — Ha ragione — diss'egli umilmente.</p>
               <p>— Oh no — esclamò Edith, dolente d'aver dette quelle parole e d'essere stata
						subito intesa. — Mi dica, dove sta Milano?</p>
               <p>— Milano... Milano... — rispose don Innocenzo schermendosi gli occhi dal sole
						con la mano destra. — Milano è laggiù a mezzogiorno, un po' verso ponente,
						dritto oltre quel gruppo di colline.</p>
               <p>— Signori, — gridò la fantesca da una finestra, — se vogliono andare al
						Palazzo, sarà meglio che facciano presto, perchè vuol piovere.</p>
               <p>Piovere! Splendeva il sole, nessuno s'era accorto di minaccie. Pure la
						vecchia Marta aveva ragione. Dalle montagne del lago venivano su certi
						nuvoloni più densi e più neri dei soliti che il vento meridiano vi porta in
						giro.</p>
               <p>— Marta! — chiamò il curato. — Un ombrello per i signori!</p>
               <p>Steinegge protestò. Marta fece al padrone un cenno che l'ingenuo uomo non
						intese.</p>
               <p>— Cosa c'è? Un ombrello, dico!</p>
               <p>Marta fece un altro segno più visibile, ma invano.</p>
               <p>— Eh? Cos'avete?</p>
               <p>Marta, indispettita, lasciò la finestra brontolando contro gli uomini di
						talento che non capiscono nulla. Poi comparve in orto con un coso verde in
						mano e lo porse sgarbatamente al curato, dicendogli:</p>
               <p>— A Lei! che tolga! Bella roba da offrire! Cosa hanno a dire di noi al
						Palazzo?</p>
               <p>— Cos'han da dire? Che non ne ho altri. Gran cosa! Ecco, <foreign>quod habeo
							tibi do</foreign>.</p>
               <p>Infatti don Innocenzo aveva più cuor che ombrello. Quello sconquassato arnese
						di tela verde non ne meritava più il nome. Marta non si tenne da dire piano
						a Edith: — Ne aveva uno di bello. — L'ha dato via. Dà via tutto!</p>
               <p>Gli Steinegge scesero per un viottolo che gira nei prati intorno al paese,
						tocca il lago e risale un poco sino a raggiungere la stradicciuola del
						Palazzo. Intanto Marta sfogava il suo corruccio col padrone, che rispondeva
						mansueto: — Ho fatto male? Bene, sì, via, tacete, avete ragione. — Egli era
						contento della nuova amicizia e pensava che per via degli Steinegge gli si
						aprirebbero forse più spontaneamente le porte del Palazzo secondo il suo
						vivo desiderio; perchè quella casa smarrita fuor del gregge gli stava più a
						cuore delle altre novantanove raccolte sotto la chiesa.</p>
               <p>Il cielo rideva ancora alle spalle degli Steinegge e li minacciava in viso.
						Ad una svolta del sentiero Edith si fermò a guardare indietro.</p>
               <p>— Vedi, papà — diss'ella sorridendo — andiamo dall'idillio nella
						tragedia!</p>
               <p>— Oh, no, no, non c'è tragedia:</p>
               <p>Drauss ist alles so prächtig</p>
               <p>Und es ist mir so wohl!</p>
               <p>— Ancora ti ricordi le nostre canzoni, papà?</p>
               <p>Egli si mise a cantare:</p>
               <p>Aennchen von Tharau hat wieder ihr Herz</p>
               <p>Auf mich gerichtet in Freud, und in Schmerz,</p>
               <p>Aennchen von Tharau, mein Reichtum, mein Gut.</p>
               <p>Du meine Seele, mein Fleish und mein Blut.</p>
               <p>Cantava con gli occhi pieni di riso e di lagrime, camminando due passi avanti
						a Edith per non lasciarsi vedere in viso da lei. Pareva un ragazzo
						ubbriacato dall'aria odorosa dei prati e dalla libertà. Edith non pensò più
						alla tragedia, malgrado la faccia scura dei monti e qualche grosso
						gocciolone che cadeva sul fogliame dei pioppi presso al lago e segnava di
						grandi cerchi le acque tranquille. Ella fu presa dall'allegria commossa di
						suo padre. La piova rara e tepida, suscitando intorno ad essi una fragranza
						di vegetazione, li eccitava. Chi avrebbe riconosciuto la Edith del giorno
						prima? Ella coglieva fiori, li gettava a suo padre, correva, cantava, come
						una bambina. Si fermò ad un tratto guardando il lago e cominciò una canzone
						triste:</p>
               <p>Am Aarensee, am Aarensee.</p>
               <p>— No, no — gridò Suo padre, e corse a lei. Ella fuggì ridendo e ripigliò più
						lontano:</p>
               <p>Da rauschet der vielgrüne Wald.</p>
               <p>Si compiaceva che suo padre non le permettesse quella canzone triste e si
						divertiva a stuzzicarlo. Inseguita da lui continuò fuggendo: «Da geht die
						jungfrau». Rallentò la corsa e la voce sulle parole «Und klagt» si lasciò
						raggiungere prima di dire «ihr Weh» e baciò la mano che le chiudeva la
						bocca.</p>
               <p>— Mai, mai, papà — diss'ella poi — sin che mi tieni con te. Non sai che siamo
						un po' matti tutti e due? Piove!</p>
               <p>Steinegge non se n'era accorto. Aperse a grande stento lo sgangherato
						ombrello verde che brontolò sotto la piova, fra il sussurro dei prati e il
						bisbiglio degli alberi, sullo stesso tono, presso a poco, della vecchia
						Marta. Pure poteva esser contento di quello che udiva sul conto del suo
						padrone. Steinegge singolarmente non rifiniva di lodarne l'aspetto e le
						parole oneste, a segno che Edith gli domandò se l'onestà fosse tanto rara in
						Italia. Egli protestò con un fiume d'eloquenza per togliere ogni sospetto
						che potesse pensar male degli italiani, ai quali professava gratitudine
						sincera perchè, in fin dei conti, erano i soli stranieri da cui avesse
						ricevuto benefici.</p>
               <p>Da tutte le sue calde parole usciva questo, che egli non credeva rara
						l'onestà fra gl'italiani, ma fra i preti. Questa conclusione non la disse, o
						gli parve nella sua ingenuità, Edith non l'avesse a capire. S'affrettò di
						soggiungere che sperava poter vedere presto il signor curato.</p>
               <p>— Ma papà, — disse Edith fermandosi su' due piedi e fissando i suoi begli
						occhi gravi in quelli di suo padre, — possiamo noi restar qui?</p>
               <p>Steinegge cadde dalle nuvole. Non aveva ancora pensato a questo. La felicità
						d'aver seco sua figlia oscurava nella sua mente ogni pensiero dell'avvenire.
						Edith, col suo delicato e acuto senso delle cose, dovette ricondurlo dalle
						nuvole in terra, fargli comprendere com'ella non potesse lungamente
						approfittare della ospitalità del conte, presa prima che offerta. Disse che
						le doleva essergli causa di questo e forse di altri sacrifici ancora; e rise
						dolcemente nel vedere a questo punto suo padre gittar l'ombrello ed
						afferrarle, stringerle le mani senza poter articolar parola. — Hai ragione,
						caro papà — diss'ella — temo di essere una giovane ipocrita. — Allora gli
						raccontò che quel signore della legazione prussiana le aveva consigliato di
						por dimora a Milano, dove c'era una numerosa colonia tedesca, molto ricca e
						legata alla cittadinanza. Affiderebbero a una buona banca il tesoro dei
						Nibelunghi, come chiamava la sua eredità; ella darebbe lezioni di tedesco e
						il signor papà vivrebbe come un caro vecchio <foreign>Kammerrath</foreign>,
						collocato a pipare dopo lunghe fatiche. Piglierebbe un quartierino lontano
						dai rumori, alto se occorre, ma tutto aria e luce. Si farebbe cucina tedesca
						e il signor <foreign>Kammerrath</foreign> avrebbe ogni giorno a pranzo la
						sua birra di Vienna o di Monaco. Steinegge diventò rosso rosso e diede in un
						grande scoppio di riso agitando l'ombrello e gridando: — no, ah no, questo
						no. — Edith non sapeva che suo padre era un antico dispregiatore di tutte le
						birre più famose della gran patria tedesca. Intese quindi male
						quell'esclamazione e insistette, dicendo che si darebbero ben altri sfoggi
						d'opulenza. Nelle domeniche della buona stagione si uscirebbe di città, si
						farebbero delle corse bizzarre attraverso i campi per finire in qualche
						solitario paesello silenzioso. Chi sa? Se gli affari prosperassero molto, il
						signor capitano potrebbe tre o quattro volte l'anno uscire a cavallo con la
						signorina sua figlia.</p>
               <p>— Tu cavalchi? — disse Steinegge stupefatto.</p>
               <p>Edith sorrise. — Sai, caro papà — diss'ella — da bambina che passione avevo
						per i cavalli! Quando i miei cugini imparavano a cavalcare, il povero nonno
						ha voluto che insegnassero anche a me. Ho imparato subito. Sa cosa mi
						diceva, quando mi vedeva a cavallo, il mio maestro di musica?</p>
               <p>— Tu sai la musica? — esclamò Steinegge ancora più stupefatto.</p>
               <p>— Ma, papà, non ho mica più otto anni, sai! Mi diceva che si vedeva ben di
						chi ero figlia. E del mio italiano non mi parli? Sai che l'ho imparato in
						questi ultimi sei mesi?</p>
               <p>Appunto di questo suo padre non s'era ancora ben persuaso; ch'ella non avesse
						più otto anni. E del vario sapere che veniva sorprendendo in lei si
						sorprendeva come d'un miracolo, si inteneriva, con quel senso di timida
						ammirazione che aveva provato insieme alla gioia del rivederla! Povero
						Steinegge! Al cancello del Palazzo si trasse da banda per lasciar passare
						Edith e si tolse involontariamente il cappello.</p>
               <p>— Papà! — disse Edith ridendo.</p>
               <p>— Che? — Steinegge non capiva.</p>
               <p>— Ma, il cappello?</p>
               <p>— Ah!.... Oh... Sì! — Il pover'uomo se lo ripose in testa, proprio mentre il
						conte Cesare salutava Edith e le veniva incontro nel cortile col sorriso più
						benevolo che abbia illuminato una faccia severa.</p>
            </div>
            <div n="4" type="chapter" xml:id="IT0240020004">
               <head>CAPITOLO IV.</head>
               <head>Intermezzo.</head>
               <p>Era corsa una settimana dall'arrivo di Edith e dei Salvador al Palazzo. La
						contessa Fosca pretendeva d'aver avuto, i primi due giorni, una gran
						soggezione sia per il muso lungo del cugino, sia per il muso lungo delle
						montagne. Guai, diceva lei, se le fosse mancato il conforto di Marina!
						Sarebbe partita subito. E concludeva che a questo mondo non bisogna mai
						disperar di nulla, fuorchè di veder Cesare pettinato. Adesso si trovava
						proprio come in paradiso; Cesare si era sbottonato, gli altri si erano
						sbottonati, aveva potuto sbottonarsi anche lei e — oh Dio — si respirava.
						Adesso non c'era pericolo che la contessa Fosca avesse soggezione. O per
						complimenti a Marina o per blandizie a suo figlio, o per rabbuffi al conte e
						a Steinegge, o per apostrofi strambe ai domestici, o per esclamazioni e
						soliloqui, la sua voce era sempre in aria. In questo non somigliava di certo
						alla gentildonna veneziana del Palma, ch'ella giurava e spergiurava, Palma o
						non Palma, essere il suo ritratto fattole a tradimento un trent'anni
						addietro, probabilmente quando era andata al ridotto da dogaressa del 500.
						Nepo recitava al conte in tono oratorio, per abituarsi alla Camera, delle
						lunghe tirate d'economia politica, gli raccontava di aneddoti politici della
						capitale. A Marina parlava di mode e di tutte le contessine e le marchesine
						che aveva conosciuto a Torino, riferendo i dialoghi tenuti con loro e avendo
						cura di intercalarvi spesso — Voi Salvador, voi Maria, voi Emma, voi Fanny
						ecc. — Le dedicava pure le sue goffe spiritosaggini insolenti, le nascondeva
						i libri, le mutava un guanto, faceva dondolar Saetta quando andavano sul
						lago. Sfoggiava senza pietà per Marina le toelette più irresistibili, a
						tinte austere la sera, tènere la mattina; tanto tènere che qualche volta
						Nepo, profumato come era, pareva un boccone di crema alla vaniglia. E il
						glorioso corno degli avi magnanimi, quel corno</p>
               <p>che valeva</p>
               <p>Assai più che una corona</p>
               <p>si era sciolto,</p>
               <p>Benchè re de tutti i corni</p>
               <p>in una minutaglia di cornetti burla, piovuta su dai bottoni, sulle spille,
						sui fazzoletti del pusillanime nipote, malgrado la spiccata antipatia della
						contessa Fosca per questo emblema che le suggeriva dei motti
						democraticissimi. Steinegge, a cui la contentezza sprizzava da tutti i pori,
						era il cavaliere ufficiale di Sua Eccellenza che aveva molta bontà per lui.
						— Il cucchiaio che va a spasso con la scodella — diceva la contessa
						quand'egli le dava il braccio. Però prima di accordargli tanta confidenza,
						si era fatto spiegare che non era austriaco nè amava gli Austriaci; e ci
						volle del buono perchè potesse capacitarsi che l'è todesco e no l'è todesco
						— Vorrete dire che è todesco, ma non tiene dai todeschi&gt;? esclamava la
						povera donna. E finiva con dire: — Mi fido, mi fido. — Ne domandò allo
						stesso Steinegge, al quale, poi, accordò sincera amicizia, giungendo fino a
						raccontargli certi aneddoti molto scabrosi con sì poca prudenza che
						Steinegge, se Edith era vicina, fremeva.</p>
               <p>Steinegge pareva rabbonito con la stessa Marina, forse perchè fra pochi
						giorni avevano a separarsi partendo egli con Edith per andare a stabilirsi a
						Milano; ed era questo un piacere comune. Marina prendeva qualche volta a
						braccetto Edith per fare un giro in loggia o in giardino. Edith non sembrava
						lieta di questi favori e se ne schermiva. Il suo contegno con Marina era
						freddo quanto glielo consentiva la sua condizione di ospite: e non mancava
						in quel riserbo un'ombra di alterezza. Non si poteva accusarne il sangue
						tedesco. Per la contessa Fosca, Edith mostrava viva simpatia, e anche pel
						conte Cesare, benchè in tutt'altro modo. E il conte Cesare era affettuoso
						con lei, aveva combattuto i suoi propositi di immediata partenza, le si
						apriva più assai che a suo padre: le parlava della sua vita solitaria con
						l'amarezza pacata che copre dolori profondi, e le diceva di sentirsi scossa
						la salute ferrea goduta sin allora. Con i Salvador, tanto agli antipodi
						della sua natura, il conte si mostrava paziente oltre il prevedibile. A
						Marina non rivolgeva quasi mai la parola. I loro sguardi non entravano
						direttamente l'un nell'altro in nessun caso; correvano obliqui a incrociarsi
						in un punto X più o meno lontano, come certe linee ipotetiche di teoremi
						geometrici. L'umore di Marina era dei più mutabili. Da lunghe ore di calma
						taciturna passava ad impeti di nervoso brio. Civettava un momento con Nepo a
						segno di stordirlo, di levarlo da terra; poi non lo guardava più, non gli
						rispondeva. Viveva, si può dire, d'aria; e non era mai stata così bella.
						Sotto le due bende ondulate di capelli che scendevano curve fin presso le
						sopracciglia, quasi a nascondere un segreto pensiero, i suoi grandi occhi
						gittavano fuoco assai più spesso del solito. Nella sua persona, musica
						inesprimibile di curve armoniose dall'orecchio finissimo alla punta del
						piede arcuato, si vedeano alternarsi l'energia e il languore di una vita
						nervosa, esuberante. Insomma ella era come un nodo di ombra, di luce e di
						elettrico; che cosa chiudesse, nessuno lo sapeva.</p>
               <p>Quasi ogni giorno si facevano gite sul lago o sui monti. Era la contessa
						Fosca che metteva fuoco, per così dire, alla brigata, senza farne mai parte.
						Ne aveva abbastanza di girar per casa! Perdeva spesso la tramontana sulle
						scale o nei corridoi. Allora chiamava Catte, chiamava Momolo. Catte era già
						pratica d'ogni buco quanto un vecchio topo; ma il povero Momolo non ne
						poteva venire a capo e non era infrequente il caso che all'appello della
						contessa rispondesse quasi di sotterra la sua voce lamentevole: — Pronto,
						Eccellenza; ma non so da che parte. — Gli Steinegge erano andati due volte
						alla canonica e don Innocenzo avea fatto anche lui una visita al Palazzo.
						Quanto al dottore, non vi si era più veduto.</p>
               <p>Bella e allegra compagnia era quella che pranzava nel tinello. Motti, burle,
						grossi equivoci, galanterie bernesche, botte e risposte di taglio e di
						punta, sussurri maligni, risate, strilli, mugolii di mangiatori disturbati,
						s'urtavano, s'incrociavano, si mescolavano sotto le volte basse. Un tocco di
						campanello troncava netto quel tripudio di ranocchi indiavolati; poi
						scappava fuori daccapo una voce, un'altra, una terza, tutto il concerto. La
						Giovanna se ne crucciava inutilmente. Chi faceva le spese di tanto chiasso
						era per lo più Momolo che sapeva dir solo — andiamo, andiamo, da bravi. — Da
						Momolo, i beffeggiatori passavano al parlare veneziano, a Venezia stessa; ma
						allora bisognava sentire e veder Catte, riconoscere che cinque o sei
						lombardi son pochi davvero per azzuffarsi a parole con una brava calèra del
						buon sangue veneziano. Con quattro frustate in giro li faceva stare indietro
						tutti, poi ne sceglieva uno e lo tempestava di motti e di frizzi,
						voltandogli addosso le risate della compagnia, sprecando un tesoro di
						spirito e concludendo, inebetita la vittima, che non c'era gusto.</p>
               <p>― Andate là — diceva qualche volta Fanny — stiamo più allegri noi che i
						sciori.</p>
               <p>Allora si chiudeva il torrente delle risate e si aprivano i mille rivoli del
						pettegolezzo. Tutta la compagnia bisbigliava. Alla Giovanna quei bisbigli
						non piacevano; ma Catte sosteneva che a nu, poarini, era lecito, lecitissimo
						ascoltare alle porte, leggere le lettere, dar ordine alle tasche ed ai
						cassetti dei padroni. Non vanno alla commedia i padroni? Dunque anche la
						povera servitù ha da potersi godere la sua matta commedia, già che in casa
						la danno per niente. E se non la vogliono dare, ciò, la si prende. Quello
						non è rubare; agli occhi e alle orecchie non ci resta attaccato niente. Se
						si mette la mano in un cassetto è a fin di bene e non per brutte cose, e
						dopo, uno si lava nell'acqua del padroni.</p>
               <p>La commedia in scena era questa: S. E. Nepo e il suo matrimonio. Quella gente
						aveva fiutato il titolo in aria per istinto. Si era ancora al prologo; un
						prologo occulto da cogliersi negli sguardi, negli atti, nelle parole più
						indifferenti, forse in qualche colloquio recondito in cui gl'interlocutori
						credevano non essere uditi neppure dall'aria. Catte ne aveva parlato
						lungamente a Fanny, rispondendo agli elogi che la cameriera civettuola
						faceva della bellèssa di Nepo, della bianchèssa di quelle mani da popòla e
						della sua gran scichèssa in generale. Catte le aveva rappresentata la cosa
						come un gran beneficio cui la Provvidenza, aiutata dalle Eccellenze
						Salvador, stava per recare a donna Marina. Ella magnificava non poco le
						ricchezze de' suoi padroni, i due palazzi di Venezia, di qua e di là
						dall'acqua, la colossale villeggiatura con i porticati lunghi come le
						Procuratie, i reggimenti di statue, i granai capaci di sfamare tutti i topi
						e i pitocchi di Venezia, e la famosa aia grande come la Piazzetta. Fanny
						beveva queste notizie e le spandeva tra i colleghi: «Che senta, che senta!
						La dice così e così.» Pareva che stesse per ereditar lei tutta questa roba.
						Gli altri facevano spallucce. Che ne importava loro? E chiedevano a Fanny
						s'ella credeva di andar a far la principessa. Fanny, piccata, rispondeva:
						«Che sciocchezze!» Principessa no, ma intanta non sarebbe più stata ad
						ammuffire in quel mostro d'un sito, fabbricato dal diavolo per i suoi figli.
						Allora le si faceva osservare che il matrimonio non era poi mica ancora
						sicuro; e qui cominciavano le congetture, si avviavano delle conversazioni
						come questa:</p>
               <p>— Lui già è innamorato morto. — Ho visto io ieri che alzandosi da tavola lei
						aveva impolverata la punta d'uno stivaletto. — Ouf, mica vero. — Come, mica
						vero? Ce lo dico io. E poi si mangian su cogli occhi. — Invece no. Lei non
						ci guarda quasi mai. È lui che è sempre lì a questo modo! — Storie! — Già si
						sa che la signora Fanny non vuol credere. — Perchè non voglio credere,
						signor Paolo? — Non ha preso su qualche mezza oncia, Lei, dal signor conte?
						— Ebbene, cosa c'è dentro? — Qualche bacio? — Bugie, bugiacce! Non ha
						vergogna? Nessuno me ne ha fatto dei baci a me. — Eh lasciate dire,
						benedetta. C'è la libertà qui.Prima se lassa far dopo se lassa dir; voi non
						c'entrate. E poi cos'è un bacio. Tempo buttato via. — Oh che süra Catte! —
						Cosa dice Momolo? Che si faccia l'affare o no? — Cosa volete che dica? Bezzi
						cercan bezzi. — Ehi, guarda un po', è mica da merlo quella risposta lì. Già,
						l'è così la storia. Lui le fa l'asino, tanto per parere; e lei che ci vuol
						bene al padrone qui come al fumo negli occhi, lei se lo lascia fare tanto
						per cavarsela; ma l'è tutta una macchina dei vecchi. Han denari come terra e
						voglion fare un mucchio solo. — Tacete, ha ragione qui lui! Stamattina la
						contessa ha preso una rabbia, perchè sono andata in sala mentre l'era sola
						col signor conte e poi è venuto il Sindaco e non andava mai via, mai via e
						mai via, che bisognava vedere! Certo la ci voleva parlare e non ha potuto,
						perchè poi sono tornati a casa gli altri. È chiara, neh, süra Catte? — Come
						questo caffè, vecia.</p>
               <p>Catte aveva poi dei colloqui intimi con Fanny nelle passeggiate vespertine
						che facevano insieme. Donna Catte</p>
               <p>Picoleta ma furbeta</p>
               <p>sapeva divertirsi alla commedia per conto suo e recitare per conto degli
						altri. Perchè mai cercava ella, così acuta e sarcastica, il favore della
						scipita Fanny? Perchè la blandiva con tutti i possibili cocolezzi? Perchè la
						faceva sempre parlare di donna Marina? Essa la strizzava come un limone, ed
						ebbe presto finito di spremerne il sugo, che non era molto davvero, benchè
						contenesse ogni sorta di cose. Le informazioni e i giudizi di Fanny,
						accomodati e cuciti da Catte a modo suo, erano pôrti a S. E. la contessa
						Fosca che li accoglieva con gravità solenne come avrebbe fatto, in argomenti
						di Stato, uno dei Cai antenati di suo marito. Ella seppe così che Marina era
						amica intima di Fanny e le confidava tutto; che godeva di una salute
						regolarissima e non aveva in tutta la persona un difetto, una cicatrice; che
						non aveva potuto soffrire il signor Silla; che portava biancheria di seta;
						che leggeva una quantità di libri gialli e rossi: che era mite come
						un'agnellina. Fanny aveva detto qualche altra cosa, una cosina ghiotta che
						Catte offerse alla contessa con molta arte, con uno straordinario sfoggio di
						segretezza. Ecco; pareva a Fanny che la marchesina fosse innamoratissima di
						Sua Eccellenza il conte. Ma la contessa, con quell'aria di dabbenaggine
						spensierata, sapea osservare e se ne intendeva di questi argomenti.
						All'udire la grande notizia alzò gli occhi in viso a Catte, la guardò un
						poco e disse solo:</p>
               <p>— Sei vecchia, tu?</p>
               <p>— Gesummaria, Eccellenza!</p>
               <p>— Anch'io, sa!</p>
            </div>
            <div n="5" type="chapter" xml:id="IT0240020005">
               <head>CAPITOLO V.</head>
               <head>Il ventaglio rosso e nero.</head>
               <p>Una mattina la contessa Fosca e il conte Cesare si trovarono soli a
						colazione. Tutti gli altri erano andati a vedere il posto della futura
						cartiera insieme all'ingegnere Ferrieri, al Finotti e al Vezza, ritornati,
						il primo per gli affari, gli altri due per vedere un Orrido vicino,
						pochissimo conosciuto, dove s'era combinato di andare il giorno dopo.</p>
               <p>La contessa Fosca pareva ancora più gaia del solito, aveva la parrucca per
						isghembo e lanciava al conte delle occhiate serie che non s'accordavano con
						il suo cicaleccio scherzoso. Parlava di cento cose, saltando di palo in
						frasca. Il conte le rispondeva a monosillabi, a brevi parole buttate là per
						voltar da sè la corrente. A ciascuna di queste risposte la contessa cambiava
						argomento, senza maggior frutto. Non se ne mostrava stizzita. Tutt'altro;
						anzi era sempre più amabile, tanto che il conte tra i suoi già, certo,
						sicuramente, le lanciò due occhiate di cui la prima, alquanto lunga, voleva
						dire: — «che diavolo c'è?» — e la seconda, assai breve, — «ho capito.» — Poi
						non la guardò più.</p>
               <p>La contessa tacque un momento, si buttò indietro sulla spalliera della
						seggiola e si pose a giuocare frettolosamente col suo ventaglio verde,
						facendosi svolazzar i nastri della cuffia intorno al faccione ridente.</p>
               <p>— Che peccato, Cesare? — diss'ella.</p>
               <p>— Ma!</p>
               <p>— Che peccato non esser più giovani!</p>
               <p>— Oh, sicuramente.</p>
               <p>— Si sarebbe andati a spasso anche noi, e invece ci tocca di star qui a
						guardarci come due trabaccoli marci in cantiere.</p>
               <p>Il conte non potè trattenere un movimento combinato di tutte le rughe del
						viso.</p>
               <p>— Eh — gridò la contessa — pensate voi se io sono andata giù un pochetto,
						d'essere un bel capo, voi? — Che arie! — Qui la contessa, vociferando
						sempre, si versò da bere.</p>
               <p>— Eh, perchè mi fate quegli occhi? Credete che spanda? Non ho mica la
						tremarella, sapete. È la tovaglia di santa Costanza, questa? Perchè, digo,
						credo che siate di quel tempo. Dunque, cosa si diceva? Mi avete fatto perder
						la testa con le vostre smorfie. Oh Dio che caldo! E star qui con voi! Era
						ben meglio che fossi andata a vedere questa maledetta cartiera. Quelli si
						divertono! Via, siate buono! datemi una pesca. Se si divertono! Grazie,
						tesoro. Dite sì o no che si divertono?</p>
               <p>— Non lo so.</p>
               <p>— Non lo so? Io sì che lo so. Bello quel non lo so.</p>
               <p>— Vi piace quella pesca?</p>
               <p>— No, non val niente. Cosa c'entra la pesca? Lasciate star le pesche, caro
						voi. Che uomo che si perde con le pesche! Cosa dicevamo?</p>
               <p>— Io? Niente.</p>
               <p>— Niente fa bene per gli occhi e fa male per la bocca. Parlate, dite su. È
						un'ora che parlo io. Mi fate compassione. A questo modo scoppierete. Contate
						su. Perchè non volete che quei ragazzi si divertano?</p>
               <p>— Udite — disse il conte sorridendo — io mi sono divertito molto da un'ora a
						questa parte e siete voi che mi fate compassione. Voi volete passare piano
						piano un'acqua un po' larga e profonda e andate su e giù per la riva,
						cercando il ponte che non c'è. Non vi resta che saltare, cara cugina.
						Saltate pure, non vi farete male.</p>
               <p>La contessa diventò scarlatta, e spinse via bruscamente il suo piatto su cui
						posava un calice pieno di barolo. Il calice si rovesciò sulla tovaglia, il
						conte trasalì, cacciò fuori tanto d'occhi e Sua Eccellenza esclamò: —
						Niente, caro. Nozze! Ecco.</p>
               <p>Il conte sbuffava. Ci vollero tutte le tradizioni cavalleresche della sua
						casa per trattenerlo dal prorompere contro l'avventata cugina. Le macchie lo
						irritavano come se avesse avuto per blasone la pulitezza. Suonò furiosamente
						il campanello e gridò al servo: — Via tutta questa roba! Subito. — Fu una
						cannonata che gli portò fuori in foco e strepito quel groppo di collera e lo
						lasciò vuoto, tranquillo.</p>
               <p>— Vi è passata, caro? — disse la contessa dopo che fu sparecchiato.</p>
               <p>Il conte non rispose.</p>
               <p>— Anche a me — soggiunse tosto Sua Eccellenza. — Parliamo dunque di questo
						affare. Sentite, Cesare. Voi a quest'ora, col vostro gran talento che avete,
						mi conoscete. Io sono ignorante, sono una povera scempia, ma de cuor. Sono
						tutta cuore. Quando si tratta delle mie viscere, della mia creatura, mi
						rimescolo tutta, quelle poche idee mi vanno in un mucchio, non vedo più
						niente, non so più niente. Sono una povera femmina così. Aiutatemi voi,
						Cesare, consigliatemi voi, guardate voi, dite voi, tutto voi, tutto voi. Voi
						siete del sangue del povero Alvise. È Alvise che mi dice di mettermi nelle
						vostre mani per nostro fio, per il mio Nepo.</p>
               <p>Pronunciato questo nome, la contessa, intenerita, si asciugò gli occhi con un
						immenso fazzoletto.</p>
               <p>— Perdonatemi, Cesare — diss'ella. — Sono madre, sono vecchia, sono
						insensata.</p>
               <p>La voce singhiozzante della signora non era piacevole e non divertiva affatto
						il conte Cesare che aveva tirato indietro per isghembo la sua seggiola, e,
						posta una gamba a cavalcioni dell'altra, la dondolava in su e in giù,
						guardando la gentildonna veneziana del Palma.</p>
               <p>Gli era nuovo quell'aspetto lagrimoso di sua cugina, e gli piaceva ancor meno
						degli altri. Dopo qualche momento di silenzio in cui la contessa si tenne il
						fazzoletto sul naso e sull'occhio sinistro, il conte voltò il capo verso di
						lei e continuando nel maneggio della gamba e ribattendo col dito medio della
						mano destra Dio sa che nota sulla tavola, disse:</p>
               <p>— Dunque?</p>
               <p>— Dunque, oh Dio, qui vedo certe cose che mi fanno paura. Mi capite. Anche in
						delicatezza non posso tacere. I ragazzi son ragazzi, si sa; ma noi altri
						dobbiamo aver giudizio anche per loro.</p>
               <p>— Avete paura? Ma ditemi un poco, non era la vostra intenzione questa?</p>
               <p>— La mia intenzione, benedetto? Ma no che non era la mia intenzione. La mia
						intenzione era di farvi conoscere mio fio, di fare che gli voleste bene, che
						gli deste dei buoni consigli anche su questo punto del prender moglie. Mi ha
						rifiutato due o tre partitoni, proprio coi fiocchi, non so perchè. Ho
						cercato, ho fatto cercare se avesse qualche intrigo, qualche pasticcio.
						Niente, non ha niente. Non è mica un frate, grazie a Dio, e avrà fatto anche
						lui, si sa, quello che fanno tutti i ragazzi, sfido! però con prudenza, con
						giudizio, da vecio. D'impegni neppur l'ombra. Dunque? Questa cosa non mi
						lascia dormire. Io non posso parlare. Egli crede che si cerchi solo
						l'interesse. Oh Dio, madre sono, e devo pensarle tutte. Lui non vede che il
						cuore, lo spirito, il talento, la bellezza, il suonare, il cantare e tante
						altre cose fatte di aria e niente come queste. Cose ottime, ma non bastano.
						Pensai che forse per ora non volesse legarsi. Ma no; seppi di certo che
						l'idea l'aveva; un'idea, là, per aria. Son dunque venuta, vi torno a dire,
						perchè gli deste dei buoni consigli. Marina? Ecco il mio torto. Non ho
						pensato che poteva innamorarsi di Marina. Sentite, Cesare. Io sono Betta
						dalla lingua schietta. Parliamoci candidamente, benchè sia la vostra nipote.
						Quella ragazza ha fatto un gran cambiamento. Nepo e io l'abbiamo conosciuta
						a Milano. Con tutte le sue ricchezze, con tutte le sue grandezze, a mio fio
						non è piaciuta niente affatto. Gli pareva superba, aristocratica. Perchè mio
						fio, in punto aristocrazia, ha tutte le Vostre idee, che si usano adesso,
						dopo che c'è l'Italia. Mio fio non è mica uno di questi spuzzette che vi
						tiran di naso se non avete quattro quarti. Allora vostra nipote non gli
						piacque troppo. Non mi è dunque neppur passato per la testa che cambiasse il
						vento. E ho avuto torto perchè adesso, lasciatemelo dire, la è proprio una
						gioia, un <foreign>bombon</foreign>. E poi le sue disgrazie! Non ho pensato
						alle sue disgrazie, non ho pensato al cuore che ha mio fio. Per il cuore
						Nepo è tutto me. Il gran cuore, figlio caro, è un peso che tira a fondo; chi
						ha gran cuore...</p>
               <p>— Ebbene? — interruppe il conte a cui pareva tempo di concludere.</p>
               <p>— Ebbene, non dovrei parlar così a Voi che siete suo zio, il suo secondo
						padre, ma Vi ho già detto la confidenza che ho. Ecco, non so se si possa
						lasciar andare avanti questa cosa. Vedo il diritto, vedo il rovescio, vedo
						questo, vedo quello, vorrei e non vorrei. Oh Dio, che strucacuor!</p>
               <p>La contessa si portò ancora il fazzoletto agli occhi. In quella un uscio si
						aperse, e comparve Catte recando la tabacchiera di Sua Eccellenza. Costei si
						voltò inviperita e gridò tutto d'un fiato con voce stridente:</p>
               <p>— Cavève vu, che ve lo go dito tante volte che no vogio che stè a secar co se
						parla!</p>
               <p>Catte posò la tabacchiera sopra una seggiola e si ritirò in fretta.</p>
               <p>Il conte restò ammirato delle mobili emozioni di sua cugina, la quale,
						ripiegato lentamente il capo, si riportava il fazzoletto agli occhi.</p>
               <p>— Adesso — diss'egli — posso dire una parola io?</p>
               <p>— Oh, benedetto, se l'aspetto come la manna del cielo!</p>
               <p>— Tutte queste cose che avete visto Voi, io non le ho viste; forse sarò
						miope. Ma lasciamo stare. Non è poi necessario che due persone perdano prima
						il sonno, l'appetito e la testa, per poter poi vivere insieme passabilmente.
						A ogni modo, non ci vedo chiaro neppur io in questa faccenda.</p>
               <p>Gli occhi languidi e lagrimosi della contessa si ravvivarono di botto. Ella
						si posò il fazzoletto sulle ginocchia.</p>
               <p>— Io non so vedere — seguitò il conte — quale razza di felicità possa uscire
						dalla unione di Vostro figlio e di mia nipote.</p>
               <p>— Ciò! — esclamò Sua Eccellenza sbalordita.</p>
               <p>— Mia nipote ha molto ingegno e una testa delle più bizzarre che Domeneddio e
						il diavolo possano mettere insieme quando lavorano a chi più può.</p>
               <p>— Ma che spropositi, Cesare!</p>
               <p>— Niente affatto. Non lo sapete ancora che la marca di fabbrica di quei due
						signori si trova in tutte le cose di questo mondo? Bene; mia nipote avrebbe
						bisogno di un marito d'acciaio forte e brillante. Vostro figlio non è
						d'acciaio sicuramente. Oh, io non lo disprezzo per questo. Gli uomini d'
						acciaio non si trovano mica a dozzine. Io credo che vostro figlio, il quale,
						tra parentesi, non ha le mie idee sull'aristocrazia, non sia il marito che
						ci vuole per Marina.</p>
               <p>La contessa Fosca, ch'era venuta slacciandosi la cuffia, dondolando il capo,
						e soffiando, rispose:</p>
               <p>— Cos'è questo fare? Cos'è questo parlare? Cos'è questa roba? sapete che mi
						fate venir caldo? Non ho capito bene il vostro discorso, ma se mai fosse
						contrario a mio fio, come mi è parso, ho l'onore di dirvi con tutto il
						rispetto al vostro talento, che non intendete niente. Andate a Venezia a
						domandare di mio fio; sentirete. No che non è d'acciaio; d'oro è. Venite
						fuori con certe cose che mi fanno proprio uscir dai gangheri. D'acciaio? Si
						è mai sentito? D'acciaio si fanno le penne, anima mia.</p>
               <p>La contessa interpose qui un breve silenzio e alcuni gravi colpi di
						ventaglio.</p>
               <p>— Che roba! — continuò. — Non ve ne intendete. Oh, non ve ne intendete,
						figlio caro. E quella poveraccia di Marina, neppur quella conoscete, signor
						orso. Eh, no no, caro.</p>
               <p>E giù quattro colpi di ventaglio.</p>
               <p>Intanto il conte la guardava con uno stupore troppo espresso per essere del
						tutto sincero.</p>
               <p>— Ma allora — diss'egli, — è vero, io non comprendo niente. Se avete queste
						idee, perchè diavolo Vi fa paura che vostro figlio faccia la corte a mia
						nipote?</p>
               <p>— Sentite, Cesare, io avrò tutti i difetti e tutti i torti del mondo, ma son
						sincera. Mi prenderete in mala parte se parlo schietto? C'è anche questa,
						che se mio fio lo viene a sapere che vi faccio certi discorsi, poveretta me,
						non ho più pace. Mi raccomando, Cesare. Volete che ve lo dica? Questa cosa
						mi fa gruppo alla gola, stento a buttarla fuori. È una umiliazione grande, è
						una cosa contraria al mio carattere, ma i fatti son fatti, il dovere è
						dovere.</p>
               <p>La contessa posò il ventaglio sul tavolo, si ripose il fazzoletto in tasca,
						si riannodò la cuffia, e poi ricominciò lenta e grave:</p>
               <p>— Ecco qua. Pur troppo la famiglia Salvador di adesso non è più la famiglia
						Salvador di una volta. Il povero Alvise è stato molto disgraziato nei suoi
						affari; e poi abbiamo avuto il 48, e s'è fatto quel che s'è fatto. Non
						faccio per dire, ma se non era la roba mia i Salvador sarebbero andati a
						pescar moleche. La roba mia quando Alvise mi sposò, era tanta. Magari fosse
						vissuto ancora, benedetta l'anima sua! Si sarebbe in malora: ma contenti. Di
						quei pensieri, di quelle fatiche, di quelle privazioni ho avuto, figlio
						caro, che non Vi dico niente. Sempre mangiacarte per casa. Le campagne in
						man dei ladri, il fattore, capo. Mangia tu che mangio anch'io. Con duemila
						duecento campi in Polesine, mi toccava di comperare il riso per famiglia;
						non Vi dico altro. Oh Dio, che vita! Basta, a forza di stenti e di
						sacrifici, si drizzò la barca. Ma a questo punto dipende da Nepo che non si
						torni indietro; tutto dipende dal matrimonio che farà Nepo. E adesso ditemi,
						Cesare: se colla vostra bontà, se col vostro gran cuore non aveste raccolto
						quella povera Marina, come vivrebbe? Ditemi, benedetto, come vivrebbe?</p>
               <p>— Col suo vivrebbe.</p>
               <p>— Col suo?</p>
               <p>La contessa Fosca aprì tanto d'occhi.</p>
               <p>— Sicuramente. La liquidazione della sostanza di mio cognato ha dato
						ottantamila lire d'attivo.</p>
               <p>— Bene, pane e acqua, parliamoci schietto.</p>
               <p>— Io non sono veramente così gran signore da dir questo. Io apprezzo
						ottantamila lire. A me basterebbero.</p>
               <p>— Bene, diremo: pane, acqua e pomi. E poi bisognerebbe vedere se vi
						basterebbero. E poi prendete una sposina giovane, bella, tutto fuoco,
						piantatevi a Torino o a Milano con dei maledetti nomacci di questa sorta,
						lunghi da qui come a Mestre, con una fila mai più finita di palle e di
						corni, perchè ci hanno ad essere anche quelli, vestitela, spogliatela,
						divertitela, scarrozzatela e anche... sto per dire... sì insomma,
						arrischiate di far crescere la famiglia, e mi saprete dire, coi vostri
						ottantamila cossa xeli, quanti salti farete. Io Vi parlo col cuore in mano,
						perchè Vi considero di famiglia, Cesare. La mia prima idea era quella di
						portar via Nepo sul momento; ma cosa avreste detto di me? Ho pensato di
						parlarvi prima come farei a un fratello; e così ho fatto.</p>
               <p>— Vi ringrazio molto dell'onore — disse il conte. — Voi mi fate onore assai
						più che non crediate. Il consiglio che io Vi dò è di partir subito.</p>
               <p>La contessa tacque, ferita al cuore.</p>
               <p>Si udirono in quel silenzio mortale due mosche azzuffarsi dentro una
						zuccheriera.</p>
               <p>— Eh certo — diss'ella. Pareva che Sua Eccellenza, dopo tante ciarle, si
						fosse trovata a un tratto senza fiato.</p>
               <p>— Del resto — disse il conte — è molto possibile che non partirete. Dipenderà
						da mia nipote.</p>
               <p>— Come da vostra nipote?</p>
               <p>— Sicuramente. È la mia coscienza che mi ha imposto di darvi quel consiglio,
						perchè non credo che mia nipote e Vostro figlio si convengano. Ma voi non
						avete questa opinione, neppure Vostro figlio pare che l'abbia, e potrebbe
						darsi che non l'avesse neppure mia nipote, la quale è perfettamente in grado
						e in diritto di avere una opinione. Allora capite bene che io non potrei nè
						vorrei far prevalere la mia.</p>
               <p>— Andate alla Sensa, Cesare? Dopo tutto quello che Vi ho detto...</p>
               <p>Il conte si alzò e la interruppe.</p>
               <p>— Volete favorire nella mia biblioteca? Ho la debolezza di trattare sempre
						gli affari in quel luogo.</p>
               <p>La contessa voleva replicare qualche cosa, ma suo cugino, aperto l'uscio, le
						accennò che passasse. Intascò poi la tabacchiera posata da Catte e seguì la
						contessa. Quando Sua Eccellenza si fu accomodata in un seggiolone della
						biblioteca, il conte si mise a camminare su e giù per la sala, muto, con la
						testa bassa e le mani in tasca secondo il suo solito. Sua Eccellenza lo
						guardava senza aprir bocca, sbalordita. Fatti cinque o sei giri, il conte le
						si fermò in faccia, la guardò un momento e disse:</p>
               <p>— Che vi pare di trecentoventimila franchi?</p>
               <p>Il viso di Sua Eccellenza diventò paonazzo. Ella balbettò qualche parole
						inintelligibile.</p>
               <p>— Trecentoventimila miei e ottantamila suoi fanno quattrocentomila. Che vi
						pare di quattrocentomila franchi?</p>
               <p>— In nome di Dio, Cesare, cosa volete dire? Non capisco!</p>
               <p>— Oh, Voi capite perfettamente — disse il conte con un accento inesprimibile.
						— È un mistero pel quale non vi mancava nè la fede nè la speranza prima di
						parlare con me. Io Ve ne ringrazio molto. Voi mi avete fatto l'onore di
						credere che provvederei con sufficiente larghezza al collocamento di mia
						nipote, benchè non ne abbia alcun obbligo ed ella non porti il mio nome. Non
						è questo?</p>
               <p>Sua Eccellenza si slacciò da capo la cuffia e proruppe:</p>
               <p>— Sa Lei, sior, cosa ho l'onore di dirle? Che a questo modo si tratta con i
						facchini e non con le dame. Mi meraviglio che in quella fresca età Ella non
						abbia ancora imparato a trattare il mondo. E mi meraviglio che con i suoi
						strambezzi, con i suoi zimarroni, e con la sua zazzera La creda di poter
						fare e dire tutto quello che Le salta in testa. Ella sarà nobile, caro, ma
						non la è cavaliere. Credete che se si trattasse di me non vi direi:
						teneteveli i Vostri bezzi? Credete che rimarrei un'ora di più in questa casa
						dove mi si manca di rispetto? Ringraziate Dio che di me non si tratta,
						perchè io non ho bisogno nè di mio fio, nè di altri, e del mio me ne avanza
						e non saprei che farmi dei Vostri trecento pun! nè dei vostri quattrocento,
						pun, pun! E io povera insulsa, che vengo a parlarvi come a un fratello!
						Ringraziate Dio, vi dico, che sono vecchia e userò prudenza con mio fio; se
						sapesse che gli si attribuiscono mire d'interesse sarebbe capace di
						sacrificare il suo cuore, la sua felicità e tutto quanto.</p>
               <p>Il calore di quest'arringa non era punto simulato. La contessa Fosca, dopo
						aver condotto suo cugino al punto che voleva lei, si reputava offesa di
						sentirselo a dire. E c'entrava forse nel suo dispetto quest'altra piccola
						delusione, che il conte non avesse detto addirittura, com'ella sperava:
						Marina è mia erede.</p>
               <p>Il conte stette mansuetamente ad ascoltare la sfuriata di sua cugina, come se
						non fosse affar suo; e si appagò di rispondere:</p>
               <p>— Il vino che versate lascia macchia; le parole no.</p>
               <p>La contessa non parve udirlo. Ella si era già alzata e muoveva brontolando
						verso l'uscio. Suo cugino in piedi, chino sul petto il capo formidabile, la
						guardava sorridendo: forse perchè Sua eccellenza pareva una papera che,
						offesa da qualche villano nel suo pasto o nei pacifici colloqui con le
						amiche o nella contemplazione solitaria, dopo una schiamazzata e una corsa
						se ne va grave e degna ma tuttavia commossa, mettendo ad intervalli le voci
						brevi e sommesse dello sdegno suo che si placa. Quando ella fu presso
						all'uscio il conte si scosse.</p>
               <p>— Aspettate — diss'egli.</p>
               <p>Sua Eccellenza si fermò e girò un poco la testa a sinistra.</p>
               <p>Il conte le venne alle spalle, porgendole un oggetto che teneva con la mano e
						batteva con la destra.</p>
               <p>Sua Eccellenza girò la testa un altro poco e gittò un'occhiata obliqua alle
						mani del conte; dopo di che girò tutta la persona.</p>
               <p>Era una tabacchiera aperta che il conte le tendeva.</p>
               <p>Sua Eccellenza esitò un poco, fece una smorfia, e disse bruscamente:</p>
               <p>— È Valgadena?</p>
               <p>Il conte, per tutta risposta, ripicchiò la tabacchiera con due dita.</p>
               <p>Sua Eccellenza porse il pollice e l'indice, soffregandone i polpastrelli uno
						contro l'altro, con inquietudine voluttuosa; li immerse quindi nel tabacco
						morbido e disse con voce alquanto raddolcita:</p>
               <p>— La fu una grande indegnità, sapete, Cesare. — S'accostò alle nari la sua
						presa. — Una cosa orribile — diss'ella.</p>
               <p>E fiutò il tabacco. Lo fiutò una, due, tre volte, abbassò il capo sulla
						tabacchiera, aguzzò le ciglia e afferrò la sinistra del conte.</p>
               <p>— Ohe — diss'ella — anche ladro siete?</p>
               <p>Il conte rise e le diede la tabacchiera dicendo:</p>
               <p>— Siamo intesi, non manca più che l'assenso di Marina.</p>
               <p>Sua Eccellenza uscì e gli chiuse, con poco garbo, la porta in faccia.
						Passando per la loggia vide le due barche di casa che tornavano. Allora Sua
						Eccellenza si affrettò di salire nella sua stanza per lasciarvi il suo
						ventaglio verde e pigliarne un altro nero a fiori rossi, con il quale tornò
						in loggia e si affacciò, facendosi vento, alla balaustrata.</p>
               <p>Le due barche brillavano al sole, sul lago verde, a qualche centinaio di
						metri. I remi scintillavano nell'entrare e nell'uscir dall'acqua. Un gaio
						miscuglio di voci e di riso veniva all'orecchio di Sua Eccellenza, quando
						più quando meno forte, secondo il vento. Quelle barche parevano farfalline
						cadute nell'acqua, che vi si dibattessero faticosamente agitando le ali,
						lasciando dietro a sè due lunghe, sottili tracce convergenti. Saetta
						precedeva con la bandiera ammiraglia; un po' a sinistra si vedeva la coperta
						bianca del battello. Marina, Nepo, il Finotti ed il Vezza venivano con
						Saetta ; nel battello stavano gli Steinegge, il Ferrieri e don Innocenzo,
						che s'era imbattuto per caso nella brigata e s'era unito a' suoi amici e
						all'ing. Ferrieri, anche perchè questi, conosciutolo per il parroco del
						paese, gli avevano fatto un po' la corte. Nel battello si conversava
						tranquillamente. Edith difendeva la sua lingua nativa contro l'ingegnere che
						l'accusava, un po' volgarmente, di asprezza. Ella sosteneva che l'idioma
						tedesco è capace di una particolare dolcezza a tempo e luogo, come nella
						poesia, e ha pei movimenti dell'anima parole dolci come <foreign>Liebe, weh,
							fühlen, sehnen</foreign>, che acquistano dal prolungamento della vocale
						un suono misterioso e profondo. Diceva queste cose interrottamente,
						timidamente, nel suo italiano freddo, irrigidito. Mentre ella parlava, suo
						padre guardava don Innocenzo, guardava l'ingegnere, guardava persino il
						barcaiolo, con certi occhi scintillanti che dicevano: — Eh, che vi pare? —
						Don Innocenzo ascoltava con attenzione vivissima e andava rimasticando fra i
						denti le parole tedesche citate da Edith, esagerandone l'accento onde
						persuadersi che fossero armoniose, mettendo degli hm, hm, di dubbio. L'ing.
						Ferrieri s'imbarazzava nella discussione più che non convenisse a un uomo di
						spirito; rispondeva breve e anche a sproposito alle chiamate che venivano
						dalla lancia.</p>
               <p>Nella lancia remava il Rico, regnava e governava donna Marina elegantissima
						nel suo abito di flanella color tortora, tutto liscio, abbondante e fedele
						in pari tempo alle linee della bella persona, come se ne fosse stato il solo
						vestimento. Dalla cintura di cuoio giallo chiaro le cadeva sul fianco
						sinistro una minuta pioggia di catenelle d'oro. Un piccolo medaglione d'oro
						le pendeva sul gran nodo della cravatta di seta color marrone. Un cappellino
						rotondo pure color marrone, a penna d'aquila, le posava sul delicato viso un
						accento di capriccio altero. Portava i guanti del colore della cintura, e
						stringendo i cordoni verdi del timone appuntava i gomiti indietro, rivelava
						intera l'eleganza del busto, il disegno delle gambe di cui l'una si
						ripiegava indietro, l'altra slanciava verso il Rico la punta d'uno
						stivaletto tutto scuro picchiettato di bottoncini bianchi. Ell'aveva il
						Finotti a destra e il Vezza a sinistra. Nepo se ne stava seduto
						malinconicamente a prora. Marina lo trattava male quel giorno, il povero
						Nepo. L'aveva guardato una volta sola, entrando nella lancia, per fargli
						comprendere che cedesse il posto migliore ai nuovi ospiti. I due
						commendatori non avevan fatti complimenti, le si eran seduti ai fianchi con
						prontezza giovanile, il Finotti acceso in volto di fuoco mefistofelico, il
						Vezza irradiato dallo stesso placido sorriso di cui lo illuminava talvolta
						la visione beatifica di una coscia di tacchino ai tartufi. Non riconoscevano
						più la Marina fredda e silenziosa dell'altra volta. Questa nuova Marina
						sfavillava di spirito e di civetteria. Il commendatore politico avrebbe
						dato, non dico il suo collegio, ma tutti gli amici suoi per essere, un'ora,
						il suo amante; il commendatore letterato avrebbe dato tutte le vecchie
							<foreign>bas-bleu</foreign> conservatrici di Milano che lo tenevano
						nella bambagia come una reliquia classica. L'uno e l'altro le parlavano
						della bellezza e dell'amore, tanto per avvicinarsi in qualche modo a lei,
						per sentir meglio la elettricità della sua presenza; il Finotti con un
						linguaggio fremente di passione sensuale, mal coperta; il Vezza con la sua
						rettorica blanda e la sua vanità beata. Parlava di lettere scrittegli da
						sconosciute lettrici delle sue opere; lettere odorate, diceva lui, di quei
						vapori che l'amore esala come il vino delicato e bastano a inebriare chi ha
						i sensi squisiti. Allora il Finotti lo canzonava, diceva di non invidiargli
						il vecchio vino santo delle sue venerabili amiche di Milano, vino scolorato,
						vino da <foreign>conviva satur</foreign> che sta per levarsi dalla tavola e
						dalla vita. Egli amava il vino giovane, pieno di luce e d'ardore, che va
						come un fulmine alla testa, al cuore, alla coscienza, perchè quello solo sa
						dove diavolo sia la coscienza, il vino che ha indosso tutto il fuoco del
						sole e tutte le passioni della terra, carico di colore e di gas, che fa
						saltare le bottiglie e gli scrupoli.</p>
               <p>— Senta, signor Vezza — disse Marina <foreign>ex abrupto</foreign> —
						rispondeva Lei a quelle lettere?</p>
               <p>Il signor Vezza, che si prendeva il suo dolce » commendatore » col caffè
						mattutino della serva, come al caffè vespertino della dama e sempre di
						grande appetito, soffriva della privazione inflittagli da Marina. Ma
						bisognava rassegnarsi; Marina non accordava a nessuno titoli che non fossero
						di nobiltà.</p>
               <p>— Rispondevo alle belle signore — diss'egli.</p>
               <p>— Sentiamo questa meraviglia di finezza — disse Marina guardando con aria
						negligente il remo del Rico.</p>
               <p>— Non c'è finezza, marchesina. Si potrebbe dire che nelle lettere anonime
						delle belle donne c'è sempre un'ombra di riservatezza e in quelle delle
						brutte c'è sempre un'ombra di abbandono; ma sarebbe volgarità. È l'istinto
						che bisogna avere, l'istinto della bellezza. Quando Lei, marchesina, entra
						in un primo piano, bisogna che lo studente, assopito al quarto sul Diritto
						Costituzionale qui dell'amico Finotti, trasalisca! Che ne dice Lei,
						conte?</p>
               <p>Ma Nepo non dava retta alla conversazione. Nepo stava guardando con grande
						interesse il Palazzo. Pensava se sua madre sarebbe in loggia, se avrebbe in
						mano il ventaglio verde o il ventaglio nero e rosso o il fazzoletto bianco.
						Se la contessa non era in loggia, voleva dire che non aveva potuto fare il
						gran discorso; se c'era, il ventaglio verde significava mala riuscita, il
						rosso e nero buona; il fazzoletto bianco voleva dire Marina avrà tutto.</p>
               <p>Egli si scosse alla domanda del Vezza e rimase a bocca aperta. Non aveva
						capito. Marina si strinse impercettibilmente nelle spalle e parlò al
						Finotti. Il Rico, ch'era sempre molestato e canzonato da Sua Eccellenza,
						voltò la testa e lo sbirciò con due occhi scintillanti di malizia.</p>
               <p>— Bada a vogare, imbecille — gli disse a mezza voce Sua Eccellenza. Il Rico
						rise silenziosamente mordendosi le labbra e tenne fermi sull'acqua i remi
						grondanti, per aspettare il battello che ad ogni tanto restava indietro. Si
						udì il Ferrieri discorrere forte. Il Vezza lo chiamò, e non avutane
						risposta, disse qualche cosa su lui e la signorina Steinegge. Marina porse
						una boccuccia come per dire — cattivo gusto — e l'altro sussurrò sorridendo:
						— Matematico!</p>
               <p>— Va! — disse Marina al Rico.</p>
               <p>La prora lunga e sottile guizzò avanti dividendo le immobili acque verdi.
						Rade foglie addormentate su quello specchio le venivano incontro, passavano
						veloci al suo fianco, si dilungavano a poppa, si perdevano. Anche il Palazzo
						le cresceva in faccia, si allargava, si alzava, spalancava porte e finestre;
						i cipressi, dietro quello, si staccavano dalla montagna e venivano incontro
						alla barca; la montagna stessa moveva dietro a loro. La macchia nera nel
						terzo arco della loggia diventava una donna, una matrona, la contessa Fosca
						con un farfallone rosso e nero sul petto. Si udì lo zampillo del cortile, si
						udì la voce della contessa:</p>
               <p>— Siete qua, benedetti?</p>
               <p>— Siamo qua. Bellissima gita, mamma, allegria perfetta, molti incidenti,
						nessun accidente. Ossia mi correggo, un accidente solo; mia cugina ha avuto
						molto spirito e io non ne ho avuto punto.</p>
               <p>Gridando questo, Nepo si adattò solennemente le lenti sul naso e contemplò
						Marina.</p>
               <p>Pareva un altro uomo. Aveva scosse le braccia per far scendere i manichini
						sino alle nocche delle dita e guardava sua cugina con un sorriso da
						trionfatore sciocco. Marina fece mostra di non aver inteso la sua
						impertinenza e si voltò a vedere se veniva il battello. Intanto la prora di
						Saetta e Nepo e il Rico e i commendatori e la dama e la bandiera entravano
						via via nella fredda oscurità della darsena, dove la voce di Nepo rimbombava
						già tra le grandi volte umide e l'acqua verde come una lastra di
						smeraldo.</p>
               <p>Egli scosse il capo per farsi cader le lenti dal naso, saltò vezzosamente a
						terra con le braccia aperte e le ginocchia piegate, porse la mano agli altri
						e poco mancò non li facesse stramazzar nell'acqua dalla lancia che il
						freddurista Vezza chiamava bilancia per la sua sensibilità ad ogni
						squilibrio di peso. Quando venne la volta di Marina, le stese ambedue le
						mani, strinse forte quelle di lei; ella corrugò un momento la fronte, saltò
						a terra e si sciolse. Sulle scale la comitiva incontrò Fanny addossata a un
						angolo, con gli occhi bassi. Li alzò con un sorrisetto su Nepo, che veniva
						ultimo. Pareva aspettarsi qualche cosa: ma Nepo, che aveva arrischiato i
						primi giorni ora una parolina, ora una carezza silenziosa, le passò davanti
						senza neppur guardarla. Ella fece il viso scuro e scese lentamente.</p>
               <p>Il conte Cesare venne, molto festoso, a incontrare i suoi ospiti a capo della
						scala e fu gentilissimo con don Innocenzo. La contessa Fosca abbracciò
						Marina come se non l'avesse vista da dieci anni e non salutò Steinegge che
						al suo quarto inchino. Marina lasciò subito la sala dove si era raccolta
						tutta questa gente, e così fece Edith.</p>
               <p>Intanto il conte, il Ferrieri e don Innocenzo disputavano, in un canto, della
						nuova cartiera in relazione all'igiene e alla moralità del paese che,
						secondo il conte, ne avrebbe guadagnato poco. Don Innocenzo, inesperto
						entusiasta d'ogni progresso, sbalordito dalla descrizione del futuro
						edificio, delle macchine potenti commesse nel Belgio, per esso, era più
						roseo, non voleva veder guai. Gli altri s'erano aggruppati presso una
						finestra e discorrevano di politica. La contessa voleva assolutamente sapere
						dal Finotti per quanto tempo gli austriaci sarebbero rimasti a Venezia. Il
						Finotti che aveva già seduto al centro sinistro della Camera subalpina,
						andava a Corte, ci godeva favore e non poteva soffrire i ministri, prese
						subito un'aria d'importanza, di mistero, e disse che a Venezia si sarebbe
						potuto andar presto, ma con altri uomini. La contessa non poteva darsi pace
						di questa cattiva direzione della diplomazia italiana, sbuffava, voleva che
						il Finotti insegnasse la strada buona al re, che la insegnasse ai ministri.
						Se i ministri non potevano impararla si cambiassero, questi stolidi, si
						buttassero in acqua. Figurarsi, se a Venezia sapessero queste cose! Già,
						ell'aveva visto a Milano il ritratto del ministro in capo; a cosa doveva
						esser buono, la me anima, con quel dio di naso?</p>
               <p>Nepo la interruppe, rosso, rosso, dicendole che di politica lei non capiva
						niente e che la finisse con tante sciocchezze. Fu come un rovescio d'acqua
						diaccia. Steinegge aggrottò le ciglia, gli altri tacquero. La contessa
						Fosca, avvezza a questi omaggi filiali, osservò tranquillamente che spesso
						le donne hanno più politica degli uomini.</p>
               <p>— Sempre — disse il Vezza — e il gabinetto di Torino non val niente in
						confronto del Suo, contessa.</p>
               <p>Anche il Finotti e lo Steinegge si stemperarono in complimenti. Nepo si trovò
						impacciato, si adattò con ambe le mani l'occhialino sul naso, e facendosi
						vento col fazzoletto, uscì in loggia.</p>
               <p>Mentre egli vi metteva piede, Marina pure vi entrava dalla parte opposta.</p>
               <p>Ella vide Nepo, parve esitare un momento, andò lentamente ad appoggiarsi alla
						balaustrata verso il lago, nell'ombra di una colonna: e voltò la testa a
						guardar suo cugino.</p>
               <p>Nepo non poteva dare addietro. Avrebbe voluto parlar con sua madre, saper da
						lei precisamente come fosse andato il colloquio con il conte Cesare, prima
						di muovere un passo avanti; ma poichè sapeva che le cose in complesso eran
						procedute bene, come mai ritirarsi davanti al silenzioso invito degli occhi
						di Marina! Dicevano chiaro: vieni, siamo soli.</p>
               <p>Malgrado la sua vanità egli era imbarazzato. Non aveva tentato fino a quel
						giorno che sartine, modiste e cameriere, limitandosi con le dame e con le
						damigelle a colloqui fraterni. Il cuore non gli diceva nulla e la mente ben
						poco.</p>
               <p>Andò a mettersi a fianco di Marina, appoggiò le braccia sulla balaustrata e
						scosse dal naso l'occhialino.</p>
               <p>— Cara cugina, — diss'egli.</p>
               <p>Le lenti cadendo sul marmo andarono in pezzi.</p>
               <p>Nepo ne sciolse le reliquie dal cordoncino, le esaminò e le lasciò cadere sul
						macigno sottoposto sospirando: — Erano di Fries.</p>
               <p>Recitata questa concisa orazione funebre, ripigliò:</p>
               <p>— Cara cugina.</p>
               <p>Dietro a lui uscivano sulla loggia le voci della contessa Fosca, del conte
						Cesare, degli altri, mescolate alla rinfusa in un guazzabuglio scordato.</p>
               <p>— Caro cugino — rispose Marina, guardando fuori del piccolo golfo il lago
						aperto dove i primi fiati della brezza meridiana chiazzavano qua e là di
						rughe plumbee le immagini dei nuvoloni bianchi e del sereno. V'ebbe un
						momento di silenzio. Bolliva sempre là in sala il guazzabuglio delle voci
						scordate.</p>
               <p>— Quali deliziose giornate non ho passato qui con Voi, cara cugina!</p>
               <p>— Davvero?</p>
               <p>— Perchè, perchè non potrebbe esser sempre così?</p>
               <p>Egli aveva trovato il motivo e continuò a voce bassa, con accento enfatico,
						come se recitasse la perorazione di un discorso parlamentare.</p>
               <p>— Perchè queste deliziose giornate non possono essere il preludio di una vita
						deliziosa a cui tutto c'invita, le nostre tradizioni di famiglia, la nostra
						nascita, la nostra educazione, la nostra simpatia?</p>
               <p>Marina si morse il labbro inferiore.</p>
               <p>— Sì — ripigliò Nepo, infervorandosi al suono della sua voce stessa e
						frenando a stento un gesto oratorio.</p>
               <p>— Sì, perchè anch'io, che pure ho vissuto nella migliore società di Venezia e
						di Torino e vi ho stretto cordiali amicizie con una quantità di belle ed
						eleganti signorine, anch'io sin dal primo vedervi ho provato per voi una
						simpatia invincibile...</p>
               <p>— Grazie — sussurrò Marina.</p>
               <p>— ...una di quelle simpatie che diventano rapidamente passioni in un
						giovanotto come me, sensibile alla bellezza, sensibile alla grazia, allo
						spirito, sensibile alle squisitezze più recondite e più delicate della
						eleganza. Perchè Voi, cara cugina, Voi possedete tutte queste cose, Voi
						siete una statua greca, animata in Italia, educata a Parigi, come diceva con
						meno ragione il ministro dell'Inghilterra parlando della contessa C... Voi
						potrete un giorno rappresentare con molto splendore la mia casa nella
						capitale, sia in Torino, sia in Roma; perchè io finirò certo per avere alla
						capitale una posizione degna del mio nome, degna di Venezia. Io vi parlo,
						cara cugina, un linguaggio più serio che appassionato, perchè qui non
						comincia ora un romanzo, ma prosegue una storia.</p>
               <p>Nepo si fermò un momento per applaudirsi mentalmente di questa frase in cui
						il pensiero e la voce correvano insieme ad un tonfo di tanto effetto nella
						parola storia.</p>
               <p>— È la storia — proseguì — di due illustri famiglie, sostegno l'una della più
						gloriosa repubblica, ornamento l'altra della più illustre monarchia
						italiana, sorte, la prima nell'estremo oriente, l'altra nell'estremo
						occidente d'Italia, che strinsero parentela in tempi remoti di prepotenze
						straniere e di discordie nazionali, quasi preludendo e augurando alla futura
						Unità; che in tempi più vicini, in tempi calamitosi per i loro due Stati
						rinnovarono il patto, e che stanno per riconfermarlo ancora in mezzo agli
						splendidi avvenimenti del nuovo gran patto nazionale...</p>
               <p>Nepo era spossato dall'improba fatica di contenere la sua voce e la sua
						eloquenza. Chi sa dove sarebbe andato a finire, con le migliaia di frasi che
						aveva in testa, senza una buona strappata di redini.</p>
               <p>— Marina — diss'egli — volete esser contessa Salvador? Io aspetto con piena
						fiducia la vostra risposta.</p>
               <p>Marina guardava tuttavia il lago e taceva. Le voci della sala si spensero in
						quel momento; la contessa Fosca s'affacciò alla loggia. Ella si ritirò
						subito, rientrò in casa parlando forte; ma gli altri fecero irruzione in
						loggia.</p>
               <p>— Mi appello a Lei, marchesina, — gridava il commendator Finotti, seguito dal
						commendator Vezza che si stringeva nelle spalle sorridendo e ripetendo: Ha
						torto, ha torto.</p>
               <p>Soltanto allora Marina si scosse come per uscire dalla corrente dei suoi
						pensieri, disse sottovoce a Nepo: — A domani — e lasciò la balaustrata.</p>
               <p>Nepo si voltò corrucciato a guardar gl'interruttori e vide dietro ad essi sua
						madre, che gli diceva con un lungo sguardo lamentevole e con le braccia
						aperte:</p>
               <p>— Come si fa?</p>
            </div>
            <div n="6" type="chapter" xml:id="IT0240020006">
               <head>CAPITOLO VI.</head>
               <head>L'Orrido.</head>
               <p>Si doveva partire per l'Orrido alle dieci del mattino, c'era da percorrere il
						lago sino alla sua estremità di levante e poi da salire la valle che lo
						alimenta con il torrentello di cui appunto sono lavoro le caverne
						dell'Orrido. Andavano tutti, tranne il conte.</p>
               <p>Nepo fu in piedi per tempo e scese in giardino, dove aveva veduto qualche
						volta Marina passeggiare prima di colazione. Quel giorno ella non venne.
						Nepo, orbo del suo occhialino, girava a destra e a sinistra, frugando quasi
						con il lungo naso le macchie e i cespugli, odorando l'aria, palpitando al
						lontano apparire del giardiniere scamiciato. Marina non si lasciò vedere
						neanche a colazione; non era cosa insolita.</p>
               <p>Venne solo Fanny a pregare Edith da parte della marchesina di voler salire un
						momento da lei. Scesero quindi insieme al battere delle dieci. Nepo non potè
						avere da Marina che un — buon giorno — svogliato, buttatogli dall'alto come
						un mozzicone di sigaro. Ella prese il braccio di Edith e discese in darsena,
						lasciando addietro la contessa Fosca, Nepo, i tre grandi uomini e Steinegge.
						Quando costoro entrarono in darsena, Saetta ne usciva con Edith, Marina e il
						Rico. Vi ebbero proteste. — Buon viaggio, — disse Marina, — noi precediamo.
						— La sua voce non poteva essere più dolce, non poteva essere più grazioso il
						cenno con il quale accompagnò le parole; pure nessuno insistette.</p>
               <p>La contessa Fosca guardò Nepo, seria: questi volle fare il disinvolto e gridò
						un complimento alle crudeli fuggitive. Il Ferrieri e i commendatori parvero
						molto seccati.</p>
               <p>Le due barche si dilungarono verso quello stretto dove il lago fa un gomito e
						corre ad appiattarsi dietro un alto promontorio selvoso, fra salici e
						canneti. Saetta precedeva il battello d'un buon tratto, malgrado le voci
						supplichevoli che partivano spesso da quest'ultimo perchè la lancia bizzarra
						non avesse a correr tanto. Esso pareva un uomo gottoso che anfanasse dietro
						un nipotino monello sfuggitogli di mano. Marina non mostrava udire quelle
						voci, e al Rico bastò un'occhiata per intendere che non dovea smettere nè
						rallentar di remare. Presto, di Saetta non apparve ai viaggiatori del
						battello che un punto bianco, la bandiera oscillante lontano tra
						l'azzurrognolo confuso del lago e dei vapori mattutini ancora avvolti alle
						montagne.</p>
               <p>Edith era commossa. Quella gran luce in cui nuotava la barchetta, i milioni
						di brillanti che il sole spandeva sulle acque increspate dalla brezza, i
						verdi vivacissimi dei monti vicini, le tinte del fondo sfumate, calde, non
						le ricordavano più la Germania come i prati stesi davanti alla canonica di
						don Innocenzo. Ella non poteva parlare; sospirava.</p>
               <p>— Qual sentimento prova? — le chiese Marina dopo un lungo silenzio.</p>
               <p>— Non lo so; desiderio di piangere — rispose Edith.</p>
               <p>— E io di vivere, d'esser felice.</p>
               <p>Edith tacque, sorpresa dal subito fuoco che brillò nel viso e sollevò il
						petto di Marina.</p>
               <p>— Ho molta stima di lei — soggiunse questa bruscamente.</p>
               <p>Edith la guardò attonita.</p>
               <p>— So benissimo di esserle antipatica — ripigliò l'altra; — fa niente.</p>
               <p>— Ella non mi è antipatica — rispose Edith con voce ferma e grave.</p>
               <p>Marina si strinse nelle spalle.</p>
               <p>— Va come puoi — gridò al Rico, gettando i cordoni del timone e voltandosi a
						Edith per parlare. Ma Edith la prevenne.</p>
               <p>— So — diss'ella — che non è stata gentile con mio padre, e per questo non
						posso essere affettuosa con Lei. Vorrei dire la cosa in tedesco, perchè in
						italiano non so se dico bene. Ella tuttavia intenderà il mio sentimento. Non
						ho nessuna antipatia.</p>
               <p>— Ella si stabilisce a Milano? — chiese Marina</p>
               <p>— Sì.</p>
               <p>— Mi scriva, da Milano.</p>
               <p>Edith pensò un momento e rispose:</p>
               <p>— Non posso scriverle come amica.</p>
               <p>— Ella è schietta, signorina Edith; non più di me, però; non ho detto di
						avere amicizia per lei, ho molta stima. Già non c'è amicizia fra donne. Non
						domando lettere sentimentali, vuote e false. Cosa vuole che ne faccia?
						Domando alcune informazioni. Non c'è bisogno di amicizia per questo.</p>
               <p>— Nè di stima.</p>
               <p>— Di stima sì. Non domando servigi a persone che non stimo, e sono sicura
						ch'Ella mi renderà questo malgrado i Suoi risentimenti. Non mi ha già fatto
						il piacere, stamattina, di venire in barca con me sola?</p>
               <p>— Quali informazioni desidera?</p>
               <p>— Vede? Lo sapevo. Le dirò più tardi quali informazioni.</p>
               <p>Dopo qualche tempo Marina uscì con quest'altra domanda:</p>
               <p>— Sua madre era nobile?</p>
               <p>— Sì.</p>
               <p>— Si capisce.</p>
               <p>Edith si fece di fuoco. I suoi occhi intelligenti lampeggiarono.</p>
               <p>— Non conosco persona più nobile di mio padre, — diss'ella.</p>
               <p>— Che Le pare di mio cugino? — domandò Marina senza curarsi di quella
						risposta, come se non potesse pervenire sino all'altezza sua.</p>
               <p>— Non lo conosco.</p>
               <p>— Non lo ha visto, non lo ha udito parlare?</p>
               <p>— Oh, sì.</p>
               <p>— Rema — disse Marina al Rico, battendo forte un piede sul fondo della
						lancia. Udendo parlare di Nepo, quegli porgeva la sua testolina curiosa e
						muoveva appena le braccia. All'ordine di Marina rise arrossendo, poi fece il
						viso serio e diede due gran colpi di remo cacciando indietro a destra e a
						sinistra due gran vortici di spuma. Tacendo le signore, cominciò lui a
						metter fuori qualche parola, nomi di paesi e di montagne. Marina aveva
						ripigliati i cordoni del timone e non gli badava. Edith gli fece delle
						domande; allora la sua parlantina ruppe gli argini. Dai monti di Val... si
						udiva, di quando in quando, un fioco squittir di bracchi portato dal vento.
						Il Rico spiegò ad Edith che quelli non eran cani, ma spiriti, gli spiriti
						della Caccia selvatica. Chi si fosse abbattuto a vederla doveva morire entro
						pochi giorni. Edith si compiacque di ritrovare la tradizione tedesca, e
						domandò se ci fossero strade per quei monti. Il ragazzo rispose che v'erano
						dei sentieri, fra i quali uno buonissimo che si poteva prendere per
						ritornare a piedi dall'Orrido al Palazzo.</p>
               <p>Intanto la lancia passava davanti a Val Malombra, radeva l'alto promontorio
						coronato di selve. L'acqua vi era profondissima sotto gli scogli protesi. Il
						Rico sosteneva che il lago vi s'inabissava dentro caverne smisurate, perchè
						sopra quegli scogli v'era una buia fessura, detta il Pozzo dell'Acquafonda,
						dove gittando pietre le si udivano schiaffeggiar l'acqua. E cominciò a dire
						come converrebbe esplorar quelle caverne occulte. Marina si impazientì e lo
						fece tacere.</p>
               <p>Saetta entrò poco dopo nell'ombra, approdò fra due macchie di salici
						grigiastri, sulla ghiaia bianca di un torrentello che versava al lago, di
						pozzanghera in pozzanghera, tremole fila d'acqua silenziosa. Dietro ai
						salici tacevano prati oscuri, freddi, e si celavano a manca insieme al
						torrente, nelle ombre azzurrognole della valle tortuosa. Ardeva in alto, al
						sole, il dorso delle montagne; quel buco nero lì pareva la tana del
						novembre. Quando anche il battello ebbe girati gli scogli del promontorio,
						si udì la contessa gridare — che freddo! che orrore! — si vide un agitarsi,
						uno stendere di braccia che infilavano soprabiti, e il conte Nepo che si
						avvolgeva al collo un fazzoletto bianco.</p>
               <p>Il Rico doveva guidar la compagnia all'Orrido, ma prima di partire, sorse la
						questione della contessa Fosca. Sua Eccellenza aveva creduto che l'Orrido
						fosse quello lì; interrotta da un baccano di proteste, si meravigliava delle
						meraviglie altrui; il luogo le pareva brutto abbastanza. E ora cosa si
						pretendeva da lei infelice? Che sgambettasse per due o tre ore su quel dio
						di sassi? Che stesse lì ad aspettar gli altri in quella sorbettiera? Nepo
						sbuffava, la rimproverava di non esser stata a casa. Steinegge protestò con
						enfasi, il Vezza a fior di labbra, che non avrebbero mai lasciata sola la
						signora. Nè il Finotti nè l'ingegnere dissero parola, la conclusione si fu
						che Sua Eccellenza avesse a recarsi con Steinegge a un'osteria che si vedeva
						brillare al sole a un chilometro lontano dove la strada provinciale tocca il
						lago. Il Rico affermava che si poteva calarvi direttamente dall'Orrido per
						un altro sentiero. Quando il battello si staccò dalla riva il commendator
						Finotti domandò qualche cosa al Rico e si voltò poi a gridare:</p>
               <p>— Coraggio, contessa! È qui vicino l'Orrido!</p>
               <p>— Xelo colù? — chiese Sua Eccellenza agli altri, additando il
						commendatore.</p>
               <p>La comitiva si pose in cammino pel torrente seguendo il Rico che saltava di
						sasso in sasso come un ranocchio. Prime gli tenevano dietro Edith e Marina,
						poi veniva il Ferrieri, gran camminatore, gran valicatore di montagne. Alle
						sue spalle trottava Nepo, tutto sbilenco, sudando per l'angoscia di
						camminare frettoloso sui ciottoli aguzzi. Egli si studiava d'intenerir
						Marina sul fatto dei due commendatori di retroguardia che mettevano
						veramente pietà. — Caro cugino — disse Marina voltandosi indietro e
						fermandosi. — Vi prego di rappresentar qui mio zio e di tener compagnia ai
						suoi tre ospiti.</p>
               <p>Nepo e il Ferrieri, capìta l'antifona, rallentarono il passo e si raccolsero,
						mogi mogi, a' commendatori che avanzavano, il Finotti bollente e ansante,
						l'altro seccato e scorato. Come videro le signore dilungarsi anche dagli
						altri due, cadde loro la speranza di raggiungerle e sostarono a respirare un
						poco, fremendo contro Marina, maledicendo chi aveva messo fuori pel primo la
						bella idea di venire a quello sconsolato massacro di piedi. Intanto
						sopravvenne loro il Rico, mandato da Marina perchè non avessero a smarrire
						la strada. Marina stessa non la conosceva, ma se l'era fatta insegnare dal
						ragazzo e camminava rapidamente senza parlare.</p>
               <p>Edith le teneva dietro, silenziosa e nervosa essa pure, ma per altre cagioni.
						Intorno a lei e più ancora dentro a lei suonava una sola parola: — Italia!
						Italia! — Da quando era venuta al Palazzo, se si trovava sola, se le
						sfuggiva un momento il pensiero di suo padre e dell'avvenire, le sfolgorava
						subito in cuore questa parola: — Italia! — Allora stendeva la mano per
						toccare qualche cosa di vero, di solido, e guardando l'orizzonte o qualche
						striscia bianca di strada lontana, palpitava e si perdeva in un desiderio
						indistinto. Adesso ell'aveva bisogno di fermarsi spesso per guardare a
						misura che la via saliva, lo svolgersi lento e maestoso delle montagne, in
						alto il verde pieno di sole che saliva fino al cielo sereno, dietro a lei,
						al basso, il lago che s'allargava sempre più verso ponente.</p>
               <p>— Ah ! — disse Marina entrando nel sole — ci siamo.</p>
               <p>Ella saltò di gioia tuffandosi nella luce e nel calore. Passava allora fra
						due campicelli di grano saraceno. Una nuvola di farfalle si alzò dai fiori
						bianchi del grano, vi aleggiò sopra per breve tempo e tornò a posarvisi.</p>
               <p>— Pare neve — disse Marina volgendosi per la prima volta, a Edith.</p>
               <p>Ma Edith era rimasta qualche passo addietro.</p>
               <p>— Vengono? — le gridò Marina.</p>
               <p>— Odo la voce di Suo cugino e del ragazzo — rispose Edith.</p>
               <p>Marina fece una piccola smorfia.</p>
               <p>— Venga con me — diss'ella.</p>
               <p>Il sentiero toccava, due passi più su, un gruppo di stalle seduto sullo
						spigolo del monte che si gira per andare all'Orrido. Quelle rozze stalle
						sedevano dentro una larga macchia di fango puzzolente, all'ombra chiara di
						alcuni noci tutti sforacchiati di raggi di sole. Non ci si udiva, non ci si
						vedeva anima vivente; tutto taceva. Qualche gerla abbandonata presso gli
						usci chiusi, qualche pezzo di corda accavallato al pozzale della cisterna,
						l'aspetto della profonda valle e un sussurro di lontane cascate invisibili
						accrescevano il silenzio. Il sentiero indicato dal Rico passava tra le
						stalle; Marina pigliò un altro viottolo che sale dritto a una cappelletta.
						Ella fe' cenno a Edith di sedere e disse piano:</p>
               <p>— Aspettiamo che passino.</p>
               <p>In quella cappelletta era dipinto un Redentore coronato di spine,
						bruttissimo, a' piedi del quale si leggeva:</p>
               <p>Quantunque, o passegger, ti sembri un mostro,</p>
               <p>Io sono Gesù Cristo, Signor Vostro.</p>
               <p>L'erba intorno brillava ancora di rugiada e di vento puro, vivificante, che
						faceva lievemente stormire le foglie dei noci.</p>
               <p>Edith guardava quell'immagine pia, omaggio di gente semplice al re del
						dolore, le veniva in cuore una dolcezza tenera, triste; mille pensieri le
						venivano in mente sulla fede del povero pittore, del povero poeta, delle
						donnicciuole che andando ai campi o tornandone affaticate dovevano alzare
						gli occhi a quegli sgorbi con maggior devozione ch'ella non avesse provato
						guardando Maria dipinta dal Luino. Avrebbe voluto profondarsi in questi
						pensieri, e non poteva; si sentiva legata da una catena dura e fredda,
						comprendeva confusamente di soffrire della vicinanza di uno spirito umano
						affatto discorde dal suo, appassionato di altre passioni, chiuso e superbo.
						Fra lei e il sole, Marina, ritta, scalfiva il suolo con la punta
						dell'ombrellino, figgendovi gli occhi e serrando le labbra; la sua ombra
						cadeva pesante sopra Edith, le entrava nel sangue.</p>
               <p>Intanto le voci dell'altra comitiva salivano sempre più distinte. Si udì un
						passo frettoloso fra i muri delle stalle e subito dopo sbucò dietro la
						cappelletta il viso sfavillante del Rico. Vedendo le signore si fermò di
						botto, aperse la bocca; ma un'occhiata fulminea di Marina gli troncò la
						parola. Spiccò un salto verso alcuni cespugli di more, ne colse e ridiscese
						di corsa. Le grosse voci dei commendatori gorgogliarono fra le stalle. Il
						commendator Finotti raccontava delle oscenità con la più franca energia di
						linguaggio, da mezzo libertino che fruga nelle immondizie della parola per
						trovarvi la sua giovinezza. Si udì il Ferrieri dirgli ridendo:</p>
               <p>— Il letame t'ispira.</p>
               <p>Marina, indifferente, diede una rapida occhiata a Edith: ma Edith non poteva
						conoscere quella feccia di linguaggio e non battè ciglio nè mutò colore. La
						sua compagna si strinse nelle spalle e aspettò in silenzio che le voci si
						spegnessero, quindi sedette presso Edith.</p>
               <p>— Le informazioni — diss'ella — riguardano una persona che Lei conoscerà a
						Milano.</p>
               <p>Edith la guardò sorpresa; colei fece un lieve atto d'impazienza. Allora Edith
						si ricordò del discorso incominciato e troncato prima, passando il lago.</p>
               <p>— È sicura — rispose — che conoscerò questa persona?</p>
               <p>— Lei dovrà conoscerla.</p>
               <p>— Dovrò?</p>
               <p>— Dovrà, dovrà. Non per far piacere a me, sa, perchè succederà così. Insomma
						non importa. Lei conoscerà a Milano questa persona ch'è un amico di Suo
						padre.</p>
               <p>— Si chiama Silla?</p>
               <p>Gli occhi di Marina lampeggiarono.</p>
               <p>— Come lo sa?— diss'ella.</p>
               <p>— Mio padre mi ha parlato di questo signore suo amico.</p>
               <p>— Che Le ha detto Suo padre?</p>
               <p>Edith non rispose.</p>
               <p>— Ha paura? — disse Marina duramente.</p>
               <p>Edith arrossì. — Non conosco questa parola — diss'ella.</p>
               <p>Dopo un breve indugio Edith alzò il viso e guardò Marina:</p>
               <p>— Sicuramente il vero — diss'ella.</p>
               <p>— Il vero. Non parli del vero. Nessuno lo sa, il vero. Suo padre Le avrà
						detto che io ho insultato questo signore?</p>
               <p>— Sì.</p>
               <p>— E ch'egli, una notte, è andato in fumo?</p>
               <p>— Sì.</p>
               <p>— Proprio in fumo? Non le ha detto dove si trova ora? Sì che glielo ha detto;
						Lei non vuole ora ripeterlo a me, ma Suo padre glielo ha detto
						sicuramente.</p>
               <p>— Io credo — rispose Edith con un leggero accento d'alterezza offesa — io
						credo che i miei discorsi con mio padre le debbano essere affatto
						indifferenti. So che un signor Silla, di Milano, è amico di mio padre, il
						quale non ha forse altri conoscenti in quella città. Per questo ho pensato
						ch'Ella volesse alludere a lui e ho proferito il suo nome. Mi dica, ora, se
						crede, cosa desidera da me pel caso che io conosca a Milano questo
						signore.</p>
               <p>Marina stette un momento pensosa, con l'indice al mento, come se un sì e un
						no si dibattessero nel suo segreto; indi parve salir dalla terra una vampa
						nella bella persona. Ella fremè da capo a piedi, protese il petto ansante,
						le sue labbra si apersero, nessuno può dire quello che dissero gli occhi.
						Edith trasalì, attese parole imprevedute.</p>
               <p>Ma le parole non vennero. La bocca si chiuse, la persona ricompose, la strana
						luce degli occhi si spense.</p>
               <p>— Niente — diss'ella. — Andiamo.</p>
               <p>Edith non si muoveva.</p>
               <p>— Venga — ripetè Marina. — Ella è troppo tedesca. Mi basta di sapere dove il
						signor Silla abita e cosa fa. Me lo scriva subito. Vuole?</p>
               <p>— Signorina — disse Edith — anche in Germania si può comprendere e sentire
						qualche poco. Non desidero sapere i Suoi segreti, ma se posso fare un'opera
						buona per Lei...</p>
               <p>— Ah, virtù! Egoismo! — disse Marina. Una vecchierella curva sotto una gran
						gerla di fieno sbucò tra stalla e stalla davanti a lei, si fermò e a gran
						fatica le alzò incontro la testa con un sorriso di bontà e di meraviglia,
						dicendo:</p>
               <p>— Reverissi. Son venute a fare una passeggiata?</p>
               <p>Era un'immagine di miseria sucida, sorta dal suolo fetido e dalle vecchie
						stalle diroccate, scalza, con degli stinchi magri e neri di uccello da
						preda, con il mento appoggiato a due lisci gozzi rossicci e un guazzabuglio
						di cernecchi grigi sulla fronte. L'occhio era dolce e sereno.</p>
               <p>— Che vita, povera donna! — disse Edith.</p>
               <p>— Non sono mica poi tanto povera, la vede. Son mica signora, magari, ma il
						mio vecchio guadagna ancora qualche cosa, e io, come posso, eh, perchè son
						già sessantatrè e passa, la gerla voglio portarmela qualche anno ancora. E
						poi il Signore ci sarà anche per noi due. Dunque, reverissi, neh, stieno
						bene, facciano una buona passeggiata.</p>
               <p>Ella curvò il capo sotto il carico e fece atto di riprendere tentennando il
						cammino fra i ciottoli, i frantumi di tegole e le immondizie. Marina trasse
						il suo portamonete d'avorio e glielo pose bruscamente in mano.</p>
               <p>— Ah, cara Madonna! — esclamò la vecchierella — io non lo voglio. Non lo
						voglio, cara Lei. Non lo voglio proprio mica. Ciao, ciao, — soggiunse poi
						intimorita da un gesto e da un'occhiata di Marina. — Ah, signèli, è troppo.
						Ciao, ciao, come vuole Lei. Ah, signèli!</p>
               <p>— Buon giorno — disse Marina, e passò avanti.</p>
               <p>Escita dal tanfo di letame e di putredine, ella si voltò; dovette leggere una
						parola benevola sul viso di Edith.</p>
               <p>— Io non sono virtuosa — diss'ella — io non ridomanderò questo a Dio. Io non
						sono amichevole verso coloro che non amo, con il nobile fine di acquistare
						un biglietto pel paradiso. Del resto, Lei non può fare per me che quanto Le
						ho detto; scrivermi dove abita, che fa il signor Silla.</p>
               <p>Edith tacque.</p>
               <p>— Teme — disse Marina — ch'io voglia farlo assassinare?</p>
               <p>— Oh no, so bene che non lo ama — rispose Edith sorridendo.</p>
               <p>Marina si sentì afferrare il cuore da una mano fredda. Ella passava allora
						presso la cisterna. Buttò le braccia sul parapetto e porse il viso al fondo.
						Il solo suono della parola ama le riempiva l'anima. Non lo ama, aveva detto
						Edith: ma la negazione era caduta inavvertita, non la magica parola ama.
						Avvenne allora di Marina come di una corda musicale inerte che chiude in sè
						la sua nota silenziosa, ma se una voce ignara di lei passa cantando nella
						stanza ove giace, e tocca tra l'altre questa nota, sull'istante tutta la
						corda vibra. Ama, ama, ama! In fondo al nero tubo della cisterna brillava un
						picciol disco sereno rotto da una scura testa umana. Marina chiamò
						involontariamente a mezza voce:</p>
               <p>— Cecilia!</p>
               <p>La voce percosse l'acqua sonora e tornò su con un rombo sinistro. Marina si
						rizzò e riprese il cammino senza parlare.</p>
               <p>Girarono le coscia della montagna, discesa giù a destra fino ai greti del
						torrente. Il fragore di cascate lontane, che si udiva dalle stalle, parve
						saltar loro in faccia col vento della vallata. Acque potenti non si
						vedevano; s'indovinavano là davanti in una gola stretta, chiusa da altri
						monti carichi di fosche nuvole meridiane e nell'ombra di una lunga
						spaccatura tortuosa che discendeva da quella gola nella valle fra una nera
						costa imboscata, a frane rossastre, e una massiccia cornice di campicelli,
						di pratelli verdi, illuminati dal sole. A fianco della gola si vedeva una
						chiesa bianca appollaiata sopra un sasso eminente: sotto di lei una
						spruzzaglia di tetti scuri, di capanne accovacciate nei prati. E praterie
						nitide, arrotondate, erano gli alti dorsi delle montagne a destra e a
						sinistra, sparsi di macchiuzze nere, di mille tintinnii che facevano una
						larga voce sola, oscillante, pura. Il sentiero fendeva i declivi erbosi,
						drappi di fiori tremanti nel vento fresco d'autunno.</p>
               <p>Marina si fermò guardando la gola in capo alla valle.</p>
               <p>— Dev'essere là — diss'ella.</p>
               <p>— Cosa? — domandò Edith.</p>
               <p>— L'Orrido. Questo rumore vien di là. Oggi l'Orrido ha un gran fascino per
						me.</p>
               <p>— Perchè?</p>
               <p>— Perchè ci voglio entrare con mio cugino. Lei tace, non si commuove. Non
						pensa quale emozione trovarsi sola, in una caverna, con lui? Ha resistito
						Lei al fascino di mio cugino? Due occhi che vanno al cuore. E che spirito!
						N'è inzuppato, poverino. Non parliamo d'eleganza. È un Watteau, mio cugino.
						Dev'essere tutto bianco e rosa, un impasto di <foreign>coldcream</foreign>,
						un <foreign>fondant</foreign>! Non le pare? Dica, non m'invidierebbe se
						diventassi contessa Salvador?</p>
               <p>— Vedo che non lo diventerà — rispose Edith.</p>
               <p>— Perchè? Conosco una persona che si sposò per odio.</p>
               <p>— Non per disprezzo, io credo.</p>
               <p>— Per odio e per disprezzo insieme. Son due sentimenti che si possono
						incontrare benissimo nel tallone acuto d'uno stivaletto. Questa persona se
						ne servì per <foreign>fouler aux pieds</foreign> con quattro colpi suo
						marito e parecchie altre cose odiose e spregevoli.</p>
               <p>A Edith pareva impossibile che si avesse a tenere questo linguaggio là in
						alto, davanti alla innocenza solenne delle montagne. Pensò alla povera mamma
						sepolta lontano; se vedesse la sua figlioletta in tale compagnia, se udisse
						tali discorsi! Ma Edith non correva pericolo. Ella non ignorava il male,
						viveva sicura nella propria conscia purità. Lasciò che Marina continuasse a
						sua posta.</p>
               <p>— Quest'amica mia si era innamorata di un altro. Si scandolezza?</p>
               <p>Edith non rispose.</p>
               <p>— Via, non facciamo come se ci fosse qui il signor papà o il signor zio o un
						qualunque signore in calzoni. Quanti anni ha, Lei?</p>
               <p>— Venti.</p>
               <p>— Dunque! Deve ben sapere quello che succede nel mondo. Taccia, mi lasci
						dire. Non credo a certi candori. Dunque l'amica mia aveva un amante e volle,
						il perchè non importa, volle arrivare ad esso passando col suo stivaletto
						acuto sopra un marito spregevole, sopra una razza odiosa. Che male c'è? Gli
						uomini proibiscono questo e quello. Bravi. Ma con quale diritto? Coloro che
						Iddio congiunse nessuno divida. Non è così? Presso a poco. Bene, questo è
						bello, questo è grande. I preti sono stupidi con le loro spiegazioni.
						Domando se è Dio che mette cotta e stola e borbotta quattro parole per
						congiungere alla cieca due corpi e due anime. Dio li congiunge prima che si
						amino, prima che si vedano, prima che nascano; li porta, attraverso tutto,
						l'uno all'altro! Quelli poi che congiunge l'uomo, ossia le famiglie, un
						calcolo, un errore, un prete che non sa che cosa si faccia, quelli Dio li
						divide! Cosa dicevo? quest'amica mia sposò con odio e con disprezzo; passò
						così!</p>
               <p>Slanciò avanti la persona fremebonda e battè col piede a terra con tanta
						energia che parve a Edith ne dovessero saltar scintille.</p>
               <p>S'udì una voce acuta da lontano:</p>
               <p>— Signora donna Marina!</p>
               <p>Era la voce di Rico. Egli comparve presto, correndo; quando vide la sua
						padrona smise di correre e gridò:</p>
               <p>— Han detto così di far piacere...</p>
               <p>Marina gli accennò bruscamente con l'ombrellino di venire avanti.</p>
               <p>Egli tacque subito, spiccò altri due salti e giunse ansante, accigliato nella
						sua gravità di ambasciatore e nella paura di lasciar cadere qualche briciola
						di messaggio.</p>
               <p>— Han detto così di far piacere a venire un po' più in fretta, perchè è tardi
						e c'è giù la signora contessa che aspetta.</p>
               <p>— Dove sono? — disse Marina.</p>
               <p>— Uno è qui vicino che viene incontro a Loro, e gli altri sono nel paese.</p>
               <p>Non andò molto che apparve sua Eccellenza Nepo seduto sul suo fazzoletto
						accanto al sentiero. Si guardava attorno con un'aria sgomentata e si faceva
						vento con un piccolo ventaglio giapponese. Quando sopraggiunsero le
						signorine precedute dal Rico, si alzò in piedi e scordandosi per un momento
						di essere gentiluomo, gridò prima di salutare, al ragazzo:</p>
               <p>— Perchè non mi hai aspettato, imbecille?</p>
               <p>— Pare che avesse ragione di non aspettare — osservò Marina freddamente.</p>
               <p>— Voi siete molto cattiva con me — rispose Nepo a mezza voce.</p>
               <p>Marina non parve gradire quel tono intimo, pieno d'allusioni, e disse
						asciutta asciutta:</p>
               <p>— Quanto c'è di qui all'Orrido?</p>
               <p>— È subito qui— mormorò il Rico fra i denti.</p>
               <p>— Cielo clemente, un'eternità c'è! — gemette Nepo. — Non è stata un'idea
						molto felice quella di farci arrampicare fin quassù. Il commendator Vezza e
						il commendator Finotti sono mezzi morti. Io sono un grandissimo camminatore
						e mi ricordo d'esser salito a piedi, quand'ero studente, da Torreggia al
						convento di Rua, negli Euganei, che non è piccola bagatella; ma qui non so,
						è un camminare diverso: si fa meno strada e più fatica. Cosa volete che vi
						dica? Da noi anche i monti hanno più creanza.</p>
               <p>Approfittò d'un momento ch'Edith era uscita di strada per cogliere un
						ciclamino e disse a Marina non senza un dispettoso lagno nella voce e nel
						volto:</p>
               <p>— E la vostra risposta?</p>
               <p>— Presto — diss'ella.</p>
               <p>— Quando?</p>
               <p>— Venite nell'Orrido con me.</p>
               <p>Nepo non parve contento, ma non potè chiedere spiegazioni, perchè Marina
						aveva preso il braccio di Edith e a lui appena bastava la lena di tener loro
						dietro.</p>
               <p>I commendatori e il Ferrieri erano seduti presso la porta dell'osteria di
						C... sopra una pancaccia addossata al muro, e parlavano ad un vecchio calvo,
						scamiciato, dalla pelle color mattone, accoccolato sulla soglia dell'osteria
						con una lunga pertica fra le gambe ignude; era il navicellaio, il degno
						Caronte dell'Orrido.</p>
               <p>L'Orrido sta a poche centinaia di passi dal paese. Il fiume di C..., nasce
						qualche chilometro più in su, si raccoglie lì tra le caverne immani in cui
						scendono a congiungersi due opposte montagne, corre per breve tratto in
						piano all'aperto, poi trabocca sotto il paese di rapida in rapida, di
						cascata in cascata sino in fondo della valle, per morire ignobilmente nel
						lago, là dove approdò la brigata del Palazzo. Uscendo da C... si trova
						presto un ponticello di legno che gitta la sua ombra sopra una luce di
						sparse spume, di acque verdi, di ghiaiottoli candidi. Non si passa il
						ponticello; si piglia invece a sinistra pel letto del fiume. Colà le acque
						blande ridono e chiacchierano correndo via tra la gaia innocenza dei boschi
						con certi brividi memori di passate paure. Di scogli non appariscono che
						striscie oblique a fior di terra, tappezzate di scuri muschi, di fiocchi
						d'erba, di ciclami pomposi. Guardandolo in su dalle ghiaie si vedono a
						dritta e a manca disegnarsi sul cielo le due sponde come due colossali
						ondate di vette fronzute, due alte dighe vive, luccicanti al sole, di
						roveri, di faggi, di frassini, di sorbi che si rizzano gli uni dietro gli
						altri, si curvano in fuori per veder passare l'onde allegre, agitano le
						braccia distese, plaudendo. Presto si giunge a un gomito del fiume. Non più
						sole, non più verde, non più riso d'acque: immani fauci di pietra vi si
						spalancano in viso e vi fermano con il ruggito sordo che n'esce, con il
						freddo alito umido che annera là in fondo la gola mostruosa. Il ruggito vien
						su dalle viscere profonde; l'acqua passa per la bocca degli scogli, grossa,
						cupa, ma silenziosa. Una sdrucita barchetta è lì incatenata a un anello
						infisso nella rupe. Porta due persone oltre il barcaiuolo. Si risale la
						corrente con quella barchetta che pare non voler saperne, torce il muso ora
						a destra ora a sinistra e scapperebbe indietro senza la pertica di Caronte.
						Il fragore cresce; la luce manca. Si passa tra due rupi nere, qua rigonfie
						come strane vegetazioni, gemme enormi della pietra, là cave e stillanti come
						coppe capovolte; tutte rigate ad intervalli eguali, scolpite a gengive su
						gengive dal fondo alla cima. In alto, il cielo si restringe via via tra
						scoglio e scoglio, e scompare. La barchetta salta in una fessura buia, piena
						d'urla, si dibatte, urta a destra, urta a sinistra, folle di spavento, sotto
						gli archi echeggianti della pietra che, morsa nelle viscere dal flutto
						veloce, si slancia in alto, si contorce. Dal sottilissimo strappo che fende
						il manto boscoso di quelle rupi filtra nelle tenebre un verdognolo albore,
						un lividore spettrale che macchia cadendo le sporgenze della roccia, vien
						meno di sasso in sasso e si perde prima di toccar l'acqua verde cupa; si
						direbbe un raggio di luce velata di nuvole, sull'alba.</p>
               <p>Da quell'andito si entra nella — sala del trono — rotondo tempio infernale
						con un macigno nel mezzo, un deforme ambone per la messa nera, ritto fra due
						fascie enormi di spuma che gli cingono i fianchi e gli spandono davanti in
						una gora larga, tutta bollimenti e spume vagabonde, levando il fracasso di
						due treni senza fine che divorino a pari una galleria. È da quel masso che
						viene alla caverna il nome di — sala del trono.</p>
               <p>— Si pensa ad un re delle ombre, meditabondo su quel trono, fisi gli sguardi
						nelle acque profonde, piene di gemiti e di guai, piene di spiriti dolenti.
						Per una spaccatura dietro al trono sprizza nella caverna un getto di luce
						chiara.</p>
               <p>Caronte staccò la barchetta dall'anello e con un urto poderoso la fe'
						scorrere dalla ghiaia nell'acqua. Intanto il Rico saltellava come una
						cutrettola pe' sassi sporgenti del torrente e otto o dieci marmocchi s'erano
						appollaiati dietro la comitiva a guardar fiso come uccelletti curiosi di un
						grosso gufo. Il Vezza che capiva pochino le bellezze naturali, e il Finotti
						che non le capiva affatto, ammiravano rumorosamente l'orrida magnificenza
						del luogo. Il Ferrieri non si curava di unirsi a' loro entusiasmi e ne
						parlava tranquillamente a Edith. Le diceva di sentirsi freddo più del
						ghiaccio davanti a simili scene, sin da quando, nella prima giovinezza, si
						era schiacciato e ucciso dentro al cuore un poeta, incomodo inquilino:
						soggiungeva però di dubitare ora, per la prima volta, che quello spregevole
						parassita fosse ben morto; gli pareva di sentirlo a muoversi, di sentire un
						calore insolito...</p>
               <p>— Avanti, signori — disse Marina.</p>
               <p>Infatti Caronte aveva terminato di disporre la navicella e accennava alle due
						signore di entrarvi.</p>
               <p>— Mio cugino ed io — disse Marina — saremo gli ultimi.</p>
               <p>— Allora noi due saremo i primi, signorina Edith.</p>
               <p>Così dicendo il Ferrieri avvolse alle spalle della sua bella compagna lo
						scialletto celeste ch'ella portava sul braccio. Edith non se ne avvide,
						quasi; pareva affascinata dalla bellezza nera delle rocce spalancate davanti
						a lei. Entrarono ambedue nella barchetta e si allontanarono. Era bello veder
						passare tra quelle porte infernali la barchetta, lo scialle celeste, il
						vecchio pittoresco ritto sulla prora colla sua lunga pertica. Presto
						scomparvero; prima Caronte, poi lo scialle celeste, poi la piccola poppa
						bruna.</p>
               <p>Dopo una decina di minuti ricomparvero la pertica ferrata, Caronte, lo
						scialle celeste. — Dunque? Dunque? — gridarono il Vezza e il Finotti.</p>
               <p>Nessuno rispose. Appena nello scendere a terra Edith e il Ferrieri dissero
						qualche fredda parola di ammirazione. Edith era triste e grave, l'ingegnere
						rosso fino al vertice del cranio; il barcaiuolo attendeva impassibile che si
						raccogliesse la seconda spedizione. Edith restò presso Marina e il Ferrieri
						si allontanò a capo basso, studiando i ciottoli. Il Finotti e il Vezza
						partirono insieme, di mala voglia.</p>
               <p>Nepo era inquieto. Non parlava, ma si moveva di continuo, guardava qua,
						guardava là, crollava la testa per iscuoter via l'occhialino che non aveva
						più; tuffò due o tre volte i piedi nell'acqua per andare di sasso in sasso
						in mezzo al torrente a spiar il ritorno della barchetta. Quando fu discosto,
						Marina disse sotto voce a Edith, accennando il Ferrieri:</p>
               <p>— Anche lui, eh, con i suoi modi di gentiluomo! Ho capito quando siete usciti
						di barca. Tutti eguali.</p>
               <p>— È una vergogna, una vergogna! — disse la giovinetta fremendo.</p>
               <p>— È stato molto audace?</p>
               <p>Edith arrossì. — Chi mi manca di rispetto solo per un momento, e con il
						menomo atto, è molto audace — diss'ella.</p>
               <p>— Signor Ferrieri, — disse Marina ad alta voce.</p>
               <p>Il Ferrieri si voltò. Voleva parere impassibile e non poteva.</p>
               <p>— Favorisca discendere dalla contessa Fosca, che si annoierà molto. La
						signorina ed io scenderemo dopo, col ragazzo, probabilmente da un'altra
						parte.</p>
               <p>V'era nella voce vibrante di Marina il risentimento involontario della donna
						che coglie un uomo, anche indifferente, ai piedi di un'altra.</p>
               <p>Il Ferrieri s'inchinò e partì.</p>
               <p>— Non si usa fare quello che ho fatto io adesso — disse poi Marina a Edith. —
						Appena un vecchio <foreign>chaperon</foreign> lo farebbe. L'ho fatto per
						lei, perchè Ella non abbia più a trovarsi con quel calvo Lovelace che Le
						mette tanto ribrezzo; e perchè qualche volta non m'importa di quello che si
						usa.</p>
               <p>— Grazie — rispose Edith.</p>
               <p>La barchetta ritornò con i commendatori.</p>
               <p>— Conte! — disse Marina.</p>
               <p>Nepo fu per rispondere — Contessa! — ma non fece che aprire le labbra ed
						entrò, dopo Marina, nella barchetta.</p>
               <p>— E Ferrieri? — chiese il Vezza.</p>
               <p>— Ci precede abbasso — rispose Marina.</p>
               <p>Ma ella era già a quattro passi dalla riva e le sue parole confuse al ruggito
						sordo del fiume non si distinguevano quasi più.</p>
               <p>Si strinse nello scialle, piegò il viso per schermirsi dal vento freddo che
						la spruzzava di minute goccioline d'acqua, stillanti dalle rocce. Guardava
						con occhi vitrei venirle incontro nell'ombra l'acqua grossa, veemente, senza
						una voce, senza una ruga.</p>
               <p>La barchetta si accostava all'andito tenebroso che precede la— sala del
						trono. — La figura del vecchio ritto sulla prora pigliava, tra gli scogli
						lucidi e neri, un colore sempre più fosco, i colpi della pertica ferrata
						sparivano nel fragore assordante delle cascate interne. Non ci si vedeva
						quasi più. Nepo si chinò verso Marina, le prese una mano.</p>
               <p>— Ah! — diss'ella, come offesa; ma non ritrasse la mano. Nepo la strinse fra
						le sue, felice; non sapeva che dire; gli pareva tutto fosse detto; stringeva
						a più riprese quella mano fredda, inerte, come se volesse spremerne un
						concetto, una frase, una parola. Ebbe un'idea. Tenne con la sinistra la mano
						di Marina e le cinse la vita col braccio destro. Marina si strinse in sè e
						si slanciò avanti.</p>
               <p>— Fermo, Cristo! — urlò il barcaiuolo. Non ci si udiva, non ci si vedeva più.
						Il fragore uniforme metteva nella fronte e nel petto una contrazione
						penosa.</p>
               <p>Nepo rallentò la sua stretta. Non comprendeva quel guizzo di Marina. Parlò.
						Gli era come parlare con la testa tuffata nella corrente; ma egli,
						sbalordito, parlava egualmente. E sentì la vita di Marina ribattere indietro
						al suo braccio. Trasalì di piacere, allargò avidamente la mano che le
						cingeva il busto, come una branca di bestia immonda, fatta audace dalle
						tenebre; allargò le dita nella cupidigia di avvinghiare tutta la voluttuosa
						persona, di trapassar le vesti e profondarsi nella morbidezza viva. Marina
						s'era ricacciata indietro con la cieca bramosìa di stritolare quel braccio
						che la irritava come una sferza e s'era volta a insultar Nepo, non udita e
						non vista. L'acqua, il vento, le pietre stesse urlavano cento volte più
						forte, sempre più forte. Schiacciavano con la loro collera, con la loro
						angoscia colossale, la piccina collera, le spregevoli angoscie umane.
						Schiacciavano, buttavano via sottosopra le parole come polvere. La brutale
						natura prepotente voleva parlar sola. Nepo sentiva il caldo busto di Marina
						stringersi e dilatarsi ansante sotto la sua mano; gli pareva di discernere,
						nel frastuono, una fioca voce umana; immaginava parole d'amore e porgeva le
						labbra in cerca delle labbra di lei, fiutando le tenebre, aspirando un
						tepore profumato, pieno di vertigini.</p>
               <p>Allora un vigoroso colpo di pertica fece che la barca girasse l'ultima svolta
						dell'andito buio saltando in un diffuso chiarore verdognolo che pareva
						ascendere dall'acqua trasparente. Nepo non ebbe tempo di veder Marina in
						viso. Il barcaiuolo ritto sulla prora si era voltato verso di loro. Nepo
						lasciò prontamente Marina e finse di guardare in alto. Il vecchio barcaiuolo
						aveva addossato lo scafo allo scoglio puntando la sua pertica alla parete
						opposta, e, con il braccio libero, trinciava di gran gesti, mostrava la
						cavità, le gobbe mostruose della pietra.</p>
               <p>Bellissimo! — gridò Nepo.</p>
               <p>Caronte si toccò l'orecchio e fe' con l'indice un segno negativo; indi agitò
						in su e in giù la mano distesa, accennando in pari tempo del capo come per
						promettere qualche cosa di più bello, e ricominciò a lavorar di pertica.</p>
               <p>Marina, pallida, serrate le labbra, chiusa nello scialle bianco che le
						stringeva le spalle, pareva un'anima peccatrice, fuggita nello sdegno alle
						ombre dei fiumi infernali, mezz'irritata, mezzo stupefatta.</p>
               <p>La — sala del trono — si spalancò a prora come una visione verde dorata con
						la sua gran cupola informe, il macigno nero nel mezzo, i tonanti fiotti di
						spuma e i bollimenti dell'acqua lungo le pareti gibbose; ma la barchetta,
						invece di entrarvi, scivolò a destra in un seno cieco di acqua tranquilla e
						si arenò. Una gigantesca cortina di pietra cadeva dall'alto a formar quella
						cala, schermandola in parte dal fragore dell'acque. Colà, parlando forte, si
						poteva farsi intendere. Il barcaiolo domandò a Marina se l'Orrido le
						piacesse, e soggiunse, sorridendo con cert'aria di benigno compatimento, che
						piaceva a tutti i signori. Quanto a lui non ci trovava di buono che le
						trote. Diceva che in quel posto lì eran frequenti, e volle che Nepo e Marina
						si voltassero a guardar nell'acqua, promettendo ne avrebbero visto balenar
						qualcuna sul fondo.</p>
               <p>Nepo, voltandosi, venne a sfiorar la guancia di Marina.</p>
               <p>— Non mi toccate — diss'ella duramente, senza guardarlo.</p>
               <p>Egli attribuì quelle parole alla luce indiscreta e non se ne commosse che per
						dire con mal piglio al barcaiuolo:</p>
               <p>— Cosa ne facciamo delle tue trote, imbecille? Andiamo!</p>
               <p>I suoi modi con gl'inferiori, da gentiluomo maleducato, gli avevano già
						procacciato uno schiaffo a Torino da un garzone di caffè e potevano
						procacciargli altrettanto e peggio da Caronte; ma costui non intese che
						l'ultima parola, e risospinta indietro la barca nella corrente, la fece
						entrare nella caverna grande, l'addossò al trono, dove l'acqua era più
						tranquilla, e ricominciò la sua mimica di cicerone muto. Accennò con la mano
						che si poteva salire sul macigno e uscir quindi per la spaccatura della rupe
						dall'Orrido. Marina si gettò addietro lo scialle, balzò in piedi sul sedile
						della barchetta, respinse l'aiuto dell'attonito barcaiuolo e, posando i
						piedi sopra i risalti del masso, in due slanci gli fu sopra. Di là accennò
						imperiosamente a Nepo di seguirla. Nepo, ritto in barca, andava tastando il
						sasso, titubava e guardava di sbieco Caronte. Questi lo levò di peso e
						l'appoggiò allo scoglio; come a forza di raspar con mani e piedi vi si fu
						appiccicato, lo urtò su, con la palme, alla cima.</p>
               <p>L'acqua, entrando furiosamente, piena di luce, per la fenditura della roccia,
						si frangeva, a tergo del trono, in due branche spumose che lo allacciavano.
						Dal trono si passava oltre, si usciva all'aperto per una assicella lunga e
						sottile gittata sopra i sassi sporgenti dall'acqua. Tenevano quella via i
						pescatori di trote.</p>
               <p>Marina, seguita da Nepo, si avviò per l'assicella dopo aver accennato al
						barcaiuolo che l'attendesse. All'uscita dell'Orrido si apriva una scena
						severa che sarebbe parsa selvaggia a chi non vi fosse salito dalle caverne
						inferiori. Il torrente saltava giù allo scoperto per immani scaglioni,
						brillando al sole come una rete di fila d'argento, a grandi maglie
						irregolari, piene di fragore, fra due scogliere protese in atto di chiudersi
						una sull'altra, mezzo ignude, mezzo cenciose nei loro brandelli di bosco.
						Marina salì presso alcuni tassi rachitici che uscivano a lambir con le loro
						frondi nere un pietrone ritto a fianco della bocca dell'Orrido, ove il
						terribile fragore era grandemente affiochito. Si sdrucciolava assai per quel
						ripido pendìo erboso inzuppato di rugiada nella sua ombra perpetua. Non
						v'era sentiero, ma solo qualche forte impronta di passi nella terra
						rossastra.</p>
               <p>Nepo saliva a grande stento, abbrancandosi con le mani ai ciuffi d'erba.
						Sostò a pochi passi da Marina per pigliar fiato.</p>
               <p>— Fermatevi lì — diss'ella — Avete più coraggio all'oscuro.</p>
               <p>— Oh, adesso poi, — disse Nepo — non mi fermo certo.</p>
               <p>— Fermatevi!</p>
               <p>Nepo si fermò, rannuvolato, inquieto. Aveva prima pensato ch'ella volesse
						procacciargli un colloquio fuori della vista importuna del barcaiuolo. Ora
						non comprendeva più. Si stizziva in cuor suo con Marina; ma gli era pur
						entrato da pochi minuti un sentimento o, per meglio dire, una sensazione
						nuova.</p>
               <p>Dalla piccola mano di velluto, dal busto caldo, ansante, che aveva stretti,
						gli si era infiltrato nel sangue un turbamento insolito per lui, che usava
						dire di sentirsi uomo con le pedine, angelo con le dame.</p>
               <p>Tacquero un momento tutti e due.</p>
               <p>— Dunque lo volete? — disse Marina.</p>
               <p>— Ah! — rispose Nepo allungando le braccia.</p>
               <p>Nuova pausa.</p>
               <p>— Perchè lo volete?</p>
               <p>— Che domanda, mio Dio!</p>
               <p>— Non è vero? — diss'ella sorridendo. — Avete ragione.</p>
               <p>Lo guardò ben fiso con lo sguardo penetrante che le compariva e scompariva
						nella pupilla a suo talento, e disse con voce più forte:</p>
               <p>— Ma io non vi amo!</p>
               <p>— Oh, anima mia! — disse Nepo intendendo male. E si arrampicò fino a lei.</p>
               <p>Ella fece un passo indietro, sorpresa.</p>
               <p>— Non vi amo! — ripetè.</p>
               <p>Nepo impallidì, ammutolì, poi proruppe a voce bassa, ma concitata:</p>
               <p>— Non mi amate? come, non mi amate? E cinque minuti fa in quella barca
						all'oscuro...</p>
               <p>— Ah sì? V'è parso?</p>
               <p>— Ma, mio Dio, se quella barca potesse parlare!</p>
               <p>— Direbbe male di voi. Vi siete ingannato; non Vi amo. — Nepo la guardava con
						le sopracciglia inarcate e le labbra semiaperte.</p>
               <p>— Però Vi accetto — diss'ella.</p>
               <p>Nepo mise un ah soffocato, si trasfigurò nel viso e stese le mani verso di
						lei.</p>
               <p>— Dunque vi basta?— diss'ella.</p>
               <p>Nepo volle rispondere con un abbraccio, ma ella fu pronta ad appuntargli
						l'ombrellino al petto.</p>
               <p>— Scendete subito — disse. — Il barcaiuolo potrebbe andarsene. Io non vengo
						con voi; giro l'Orrido di fuori. No, non ci vengo. Voi, venir con me? Non vi
						voglio. Andate. Non siete contento adesso? Dite alla signorina Steinegge e
						al ragazzo che mi aspettino al ponte. Voialtri precedeteci. Non ci aspettate
						laggiù alla barca. Non aspettateci neppure a pranzo. Quando sarete a casa
						parlate pure a vostra madre e a mio zio. Subito, prima che io ritorni.
						Andate.</p>
               <p>Egli non ne voleva sapere di andarsene. Implorò un bacio, non l'ebbe; anche
						la piccola mano di velluto, anche un lembo della veste furono negati alle
						sue labbra.</p>
               <p>Afferrò l'ombrellino e baciò quello, impregnato esso pure dell'odore di lei.
						Le acque e le frondi ne risero; ed egli se ne andò contento e malcontento
						insieme, agitato dalla torbida poesia de' sensi che non è del tutto abbietta
						e mette almeno qualche volta in ogni anima il suo fervor vitale, il suo cupo
						fiore di un giorno.</p>
               <p>Quando Marina arrivò al ponte, Edith era là ad attenderla con il Rico.
						Rifecero in silenzio la via percorsa il mattino sino ad una vecchia pietra
						ove era scritto, con la relativa freccia: — Ai monti. Lì presero per una
						stradicciuola che accennava ad un colle assai depresso tra la scogliera che
						è sopra C... e altri dorsi erbosi.</p>
               <p>Erano presso al colle quando Marina, che precedeva Edith, si fermò e le disse
						bruscamente:</p>
               <p>— Sa? Sono stata leale.</p>
               <p>Edith non comprese e non rispose. Ella non pose mente alla emozione febbrile
						che vibrava nella voce e luceva negli occhi di Marina. L'anima sua era tutta
						nello spettacolo della valle che si trasformava salendo, negli orizzonti che
						si allargavano tra le ondulazioni delle cime verdi ed altre cime
						azzurrognole, nella tremula nota continua delle campanelle vaganti per i
						pascoli, nelle voci acute e gravi di acque che passavano cantando sul fondo
						di riposti valloncelli e fra l'erba dei prati cadenti, onde saltavano
						talvolta sulla via per fuggire dall'altra parte. Ella camminava più lenta,
						contemplando il cielo così puro al di sopra delle passioni di tante montagne
						sfolgorate in fronte dal sole obliquo a cui tutte parevano guardare, unite
						in qualche grande pensiero, in qualche sublime preghiera senza parole.
						Sospirava e sentiva scendersi al cuore l'aria piena di questo spirito muto
						delle montagne. Non comprendeva come si potesse pensare ad altro, non
						sentiva più, come al mattino, l'influenza penosa di Marina; era libera.
						Giunta sul collo del monte, disse guardando la nuova scena che le si apriva
						davanti:</p>
               <p>— È una poesia.</p>
               <p>Marina non aperse bocca. Edith vide, accostandosele, che ella aveva gli occhi
						pieni di lagrime; si fermò, sorpresa. Marina le prese il braccio con forza,
						e, accennato al Rico di andare avanti, uscì con lei di strada, rapidamente,
						camminando sul prato; ad un tratto abbracciò la sua compagna e proruppe in
						singhiozzi disperati. Singhiozzò, singhiozzò sull'omero sottile di Edith,
						stringendole convulsa le braccia, parlando con le labbra impresse nelle sue
						vesti, scotendo forte, a ogni tratto, la testa. Edith, commossa, tremava da
						capo a piedi, si sentiva vibrare nel petto il rombo di quella voce soffocata
						e non poteva coglierne alcun suono distinto; provava nel cuore una pietà
						grande, come se il cuore avesse intese le cose singhiozzategli sopra;
						provava un affannoso bisogno di trovar parole di conforto, e non sapeva.
						Ripeteva: — Si cheti, si calmi — ma senza frutto, che Marina scoteva allora
						la testa con maggior violenza. Chinò il volto e le posò la bocca sui
						capelli, esitò un momento, lottando con qualche occulto pensiero, baciò
						finalmente quella testa altera, così umiliata, e ne provò consolazione come
						d'una vittoria. A poco a poco i singhiozzi si chetarono. Marina alzò
						lentamente il capo e si staccò da Edith.</p>
               <p>— È passato — diss'ella — grazie.</p>
               <p>— Mi parli — disse Edith, affettuosamente. — Se Lei mi vedesse il
						cuore...</p>
               <p>— Le ho parlato — rispose Marina. — Le ho detto tutto.</p>
               <p>Ella ebbe ancora due o tre singhiozzi convulsi, senza lagrime. Edith voleva
						che sedesse. — No, no— rispose — è passato. — Si morse il labbro sino a
						sangue e si affrettò a ripetere:— È passato, è passato. — Ella s'era
						appoggiata a un grosso macigno bianco intagliato a traforo dai ghiacci, che
						usciva dal prato fra cespugli di mugo, come una scapola enorme di qualche
						mostro fossile mai sepolto. Ci aveva posate ambedue le spalle, e volto il
						viso sulla spalla destra, si guardava la mano rabbiosamente attorta
						agl'intagli bizzarri del sasso.</p>
               <p>— Mi dica... — ripetè Edith.</p>
               <p>Marina voltò la testa e strappò il fiore azzurro da un lungo stelo che saliva
						presso a lei.</p>
               <p>— Che fiore è? — diss'ella bruscamente. — Pare aconito. — E lo porse a
						Edith.</p>
               <p>Questa prese il fiore senza guardarlo, volle insistere. Marina fu ripresa da
						un assalto nervoso violento. Stavolta abbracciò il masso, vi soffocò i
						singhiozzi. Pareva sitibonda di entrar nella pietra, di gelarvi, di
						irrigidirvi per sempre.</p>
               <p>E intorno a lei era tanta pace!</p>
               <p>Le campanelle delle vacche empivano del loro tremolìo i silenzi solenni della
						campagna, mettevano voci di vita innocente nei pascoli, nelle selvette
						compatte verde-dorate di giovani faggi, in giro a rade macchie metalliche
						d'abbeveratoi stagnanti. Presso quel sasso gli aconiti rizzavano nel sole
						fuggente la loro pompa, le felci curvavano le grazie leggiere del fogliame
						color di aprile, ciclami vanitosi gittavano i lunghi gambi ignudi de' loro
						fiori. Tutti circondavano Marina di pace, di dolcezza grave, silenziosa.</p>
               <p>Si udì la voce lontana del Rico che gridava:</p>
               <p>— Uuh-hup! Uuh-hup!</p>
               <p>Voci di mandriani rispondevano:</p>
               <p>— Uuh-hup! Uuh-hup!</p>
               <p>Parean saluti al sole che aveva levato il suo raggio dall'erba e saettava la
						cima del sasso bianco. Il tremolìo diffuso delle campanelle s'avvicinava da
						tutte le parti all'alpe di C... accovacciata in un seno erboso sotto le
						scogliere. Le vacche vi si avviavano a file, a drappelli, accodandosi le une
						alle altre sugli angusti sentieri, trottando giù dai brevi pendii,
						sbrancandosi lente nei prati, fermandosi di tratto in tratto a levar il muso
						e muggire.</p>
               <p>Il Rico gridava sempre:</p>
               <p>— Uuh-hup!</p>
               <p>Marina si scosse, si volse a Edith e le disse:</p>
               <p>— Andiamo. Adesso è passato davvero.</p>
               <p>Edith la pregò ancora di parlare, di confidarsi a lei.</p>
               <p>— Le ho detto tutto — rispose da capo Marina. — Non potrei ora ripeter quello
						che Le ho detto. Non lo sento più. Metta che vi fosse in me un sentimento
						ch'io ignoravo. Ad un tratto ha divampato, mi ha preso alla gola, al
						cervello, dappertutto. Ma è stata una vampa sola. Adesso è morto. Non lo
						sento più. Non so nemmeno più se fosse dolore o sgomento. Sa, quando si
						entra in una via sconosciuta viene sempre questo dubbio: — E se sbaglio? Se
						mi perdo? — Non dura, ma viene. Senta; se in avvenire udrà parlare di me,
						contro di me, si ricordi questa sera. Allora capirà, forse.</p>
               <p>— Spero che non udrò parlare contro di Lei.</p>
               <p>— Oh!</p>
               <p>Tornate sul sentiero, trovarono il Rico fermo ad aspettarle. Si faceva tardi,
						era freddo. Scesero in fretta verso Val... Marina non parlava, seguiva i
						suoi pensieri. Solo dopo una mezz'ora di cammino prese il braccio di Edith e
						le disse:</p>
               <p>— Glielo racconti.</p>
               <p>— A chi? — rispose Edith.</p>
               <p>Marina trasalì, le lasciò andare il braccio e non disse più nulla.</p>
               <p>Il sasso bianco, sgretolato dal gelo, ritto fra il mugo, le felci e gli
						aconiti sotto il cielo pallido della sera, sapeva forse per quali angoscie
						oscure un corpo e un'anima si fossero dibattuti insieme sopra i suoi fianchi
						duri, freddi, senza pietà. Se vi dormiva il torbido spirito,
							l'<foreign>insensatum cor</foreign> della montagna, potè sognare che un
						altro core, appena incatenato alla colpa e alla sventura era corso a
						palpitar forte, quasi a frangersi addosso a lui, in un impeto di dolore
						atroce scoppiatogli su da profondità che oltrepassano la coscienza; potè
						sognare quanto si soffra anche fuor del suo carcere cieco, anche nel mondo
						sperato dei sensi, del pensiero e dell'amore. Non si udivano più le
						campanelle delle vacche, salivano dalle valli fiocchi di nebbia, saliva
						dall'Orrido, come un gran pianto, la voce del fiume, e là in alto il sasso
						bianco si faceva sempre più triste, sempre più cupo, tra il mugo, le felci e
						gli aconiti, sotto il cielo pallido della sera.</p>
            </div>
            <div n="7" type="chapter" xml:id="IT0240020007">
               <head>CAPITOLO VII.</head>
               <head>Un passo del destino.</head>
               <p>Suonavano le otto quando Edith e Marina giunsero alla scalinata dei cipressi.
						C'eran le stelle, ma i vecchi alberi colossali le nascondevano tanto che il
						Rico, da buon cavaliere, si fermò a gridare con quanto fiato aveva:</p>
               <p>— Lume!</p>
               <p>Dopo di che scese a salti, come un gatto, per le tenebre.</p>
               <p>— Son qui!</p>
               <p>Poi il lume scomparve.</p>
               <p>— Oh, signora Fanny! — rispose il ragazzo. — Porti giù il lume! Faccia in
						fretta!</p>
               <p>Il lume ricomparve subito nel cortile.</p>
               <p>Edith e Marina, che scendevano adagio, poterono udire un battibecco tra il
						Rico e Fanny e, a quando a quando, la voce della contessa Fosca. Fanny aveva
						una candela e il Rico un lanternino. La contessa ripeteva: — Non avete
						trovato Momolo? Non avete trovato Momolo?</p>
               <p>— Signora no, ne abbiamo mica trovato di Momoli. Lei, signora Fanny, vada
						colla candela, che io andrò a pigliare il lanternino.</p>
               <p>Fanny e la contessa si avviarono alla scalinata.</p>
               <p>— Marina! — chiamò Sua Eccellenza.</p>
               <p>— Contessa! — rispose Marina ancora invisibile.</p>
               <p>— Non hai trovato mio fio, tesoro? Non hai trovato Momolo? Oh Dio, che scala
						di Ponzio Pilato! Mi sorprende di Momolo, perchè te l'ho mandato incontro
						cinque minuti fa. Mio fio sarà mezz'ora che ti è andato incontro. Aspetta,
						tu col lume, cosa sei tu viscere, che c'è un maledetto scalino mezzo rotto.
						Ecco. Dove sei, Marina! Vieni, cara! Alzate quella candela, benedetta! Oh
						Dio, Marina, non ti vedo ancora!</p>
               <p>Il Rico le passò avanti con il lanternino, facendo gli scalini a tre a tre.
						Lo si vide fermarsi tosto e ridiscendere. Dietro al lanternino luccicavano
						nell'ombra certi grandi bottoni d'acciaio che la contessa conosceva. Ella si
						fece avanti e abbracciò Marina.</p>
               <p>L'abbracciò con impeto a più riprese e le sussurrò all'orecchio:</p>
               <p>— Dio ti benedica, delizia, eri il sogno del mio cuore.</p>
               <p>E non finiva di baciarla.</p>
               <p>Marina taceva. Edith chiese a Fanny se suo padre era in casa. Fanny non lo
						sapeva.</p>
               <p>— No, tesoro — disse la contessa spiccandosi da Marina. — No, è uscito da un
						pezzetto con uno di quei tre re magi; non con quell'asino di stamattina che
						voleva farmi veder l'Orrido; con quell'altro lungo, quel della piazza.</p>
               <p>La contessa Fosca non ricordava mai o quasi mai il nome delle persone che
						conosceva da poco tempo. Parlava sempre di quello dal naso lungo, di quello
						dalla bocca storta, di quello dagli occhiali.</p>
               <p>Marina, appena sciolta dagli amplessi della contessa, le gettò un frettoloso
						«a rivederci» e discese con Fanny.</p>
               <p>Sua Eccellenza prese il braccio di Edith e scese con lei adagio adagio,
						discorrendo e interrompendosi ogni momento per la paura di cadere.</p>
               <p>— Che angelo, quella Marina! Piano. Che sentimento, che talento! Piano,
						benedetta, piano. E bella! Un momento, viscere; non son mica un saltamartino
						come voi. Dunque, cosa vi pare? Non sapete? Non vi ha detto niente quella
						briccona? Neppure una parolina? Tutta delicatezza. Oh Dio, io rotolo giù,
						figlia cara. A piano. Dimmi, tesoro, era ella di buon umore adesso, venendo
						giù da quelle maledette montagne?</p>
               <p>Edith capiva sempre poco il linguaggio della contessa. Ora lo capiva meno che
						mai.</p>
               <p>— Beata, non è vero? — riprese la contessa. — Beata, poveretta. Eh, la ho
						vista. È l'ultimo scalino questo? Commossa, la me anima. In nome di Dio che
						siamo abbasso.</p>
               <p>Attraversarono il cortile, precedute dal lanternino del Rico. I raggi lunghi
						e sottili si trascinavano barcollando per la ghiaia candida, saltavano, si
						allargavano sulle grandi foglie vellutate degli <foreign>arum</foreign>,
						scintillarono un momento sulle perle e i brillanti del getto d'acqua, il
						quale raccontava e raccontava la sua vecchia storia monotona e
						malinconica.</p>
               <p>Presso alla porta del Palazzo la contessa si fermò, trasse Edith a sè e le
						disse sottovoce:</p>
               <p>— Oh, insomma, ve lo dico io. Io già ho in testa che siate una furbaccia e
						che sappiate tutto. Marina sposa mio fio.</p>
               <p>In quella una voce flebile chiamò dall'alto:</p>
               <p>— Eccellenza!</p>
               <p>— Chi è! Cosa è nato?— disse la contessa guardandosi alle spalle.</p>
               <p>— Son Momolo, Eccellenza.</p>
               <p>— Dove diavolo vi siete ficcato!</p>
               <p>— Son qua, Eccellenza.</p>
               <p>— È su lì — disse il Rico ridendo come un matto del suo riso argentino,
						malizioso. Corse sotto la muraglia che sostiene il vigneto e alzò la
						lanterna quanto potè.</p>
               <p>— Eccolo su! — diss'egli.</p>
               <p>Si videro le gambe nere di Momolo.</p>
               <p>— Come hai fatto, bestia, per andar lì?</p>
               <p>— Niente, Eccellenza, ho perso la strada... Mi pareva anche a me adesso che
						non dovesse andar bene. Se ha la bontà, Eccellenza, di mandarmi, dopo, il
						putto col lume, mi trovo subito, non la dubiti, Eccellenza.</p>
               <p>Il putto rideva a crepapelle.</p>
               <p>— Il conte Nepo lo hai visto?</p>
               <p>— No, Eccellenza.</p>
               <p>— Bene, adesso verrà qua questo birichino a farti lume e dopo andrete insieme
						incontro al conte Nepo, e gli direte che la marchesina è arrivata.</p>
               <p>— Servirla, Eccellenza. Il Rico risalì la scalinata col lanternino e la
						contessa entrò in casa senza badare se Edith ve l'avesse preceduta o no.</p>
               <p>Edith era immobile al posto e nell'atto in cui l'avevano colta le parole
						della contessa Fosca. N'era rimasta sbalordita. Ripensando gli strani
						discorsi, lo strano contegno della sua compagna di passeggio, comprendeva
						questo solo: che i Salvador facevano compassione e che Marina faceva paura.
						Finalmente alla voce di Nepo che tempestava per la scalinata con Momolo e il
						Rico, si scosse, entrò in casa pensando un altro pensiero, il pensiero del
						Ferrieri. Il Ferrieri non era poi stato tanto temerario quanto Marina
						avrebbe potuto credere. Lo aveva tocco la bellezza quieta e intelligente di
						Edith, il suo contegno così diverso da quello delle ragazze troppo timide o
						troppo ardite ch'egli conosceva. Sognava aver trovato una donna simile
						all'alta idea che portava in mente al di sopra degli opifici, delle
						macchine, delle ferrovie, de' suoi scolari, de' suoi maestri, della sua
						fredda scienza. Stimava che quell'incontro, a quarantadue anni, fosse
						l'ultima offerta della fortuna, e tutta la sua giovinezza inaridita
						rinverdiva. Aveva presso a che deliberato di parlare a Steinegge prima che a
						Edith. Nel buio dell'Orrido, stando presso a lei, smarrì il suo sangue
						freddo, le prese le mani con forza, le parlò e non potè, pel gran fragore,
						essere inteso. Comprese, prima dalla violenta ripulsa, poi dal volto di lei,
						quanto l'avesse offesa; comprese troppo tardi come in quel luogo una
						violenta dichiarazione d'amore potesse venir male interpretata. Infatti
						Edith l'aveva interpretata male e ora andava pensando perchè mai suo padre
						fosse uscito, cosa insolita, col Ferrieri.</p>
               <p>Intanto sopraggiunse Nepo infuriato per non aver saputo combinar Marina, e
						gridando — non è possibile, non è possibile — oltrepassò Edith, senza
						salutarla, nel vestibolo, mentre il Rico, fermo sulla porta con il suo
						lanternino, se la rideva di cuore e Momolo brontolava: — Ohe, bardassa,
						rispettiamo Sua Eccellenza, digo.</p>
               <p>Nepo si abbattè sulle scale in Fanny che scendeva in fretta a cercare di
						Edith per il pranzo. — Dov'è la signora marchesa? — diss'egli senza
						fermarsi. — Dov'è? rispose Fanny saltando giù per una diecina di scalini. —
						Nella sua camera — gridò dal fondo della scala, mentre lui n'era già al
						primo pianerottolo, dove sua madre lo attendeva impaziente.</p>
               <p>— Dov'è? — diss'egli sottovoce. — Cosa ti ha detto? Sa che hai parlato al
						conte Cesare?</p>
               <p>A tante domande la contessa rispose con altrettante:</p>
               <p>— E tu cos'hai fatto che non venivi più? Dove ti sei perso? Hai trovato
						Momolo? Va là, diglielo tu che ho parlato al vecchio. Fa presto. L'hanno
						chiamata a pranzo. In salotto la non c'è ancora. Sarà in camera sua.
						Aspettala in loggia. Va là!</p>
               <p>Quale ignoto spirito d'inquietudine si era infiltrato per le pietre del
						palazzo? Tutti vi erano nervosi come Nepo e la contessa Fosca. Il signor
						Paolo rumoreggiava in cucina, indispettito di dover servire un secondo
						pranzo. Catte aveva toccato una ramanzina dalla contessa per certo bottone,
						e girava di qua, di là, cercando non so che cosa, borbottando fra i denti di
						non aver mai visto la padrona così cagna come quella sera. Un domestico
						correva su e giù dalla cucina al salotto con piatti, bottiglie e bicchieri,
						sbattendo gli usci co' piedi, alla disperata. Ferrieri e Steinegge
						rientravano dalla passeggiata agitatissimi l'uno e l'altro. Il conte Cesare,
						il Finotti e il Vezza discutevano in sala il primo annuncio della
						Convenzione di settembre. Il Vezza le saettava freddi sarcasmi da spettatore
						indifferente, spruzzati d'aceto clericale; il Finotti, futuro membro della
						Permanente, la combatteva con furore; e il conte Cesare la giudicava, con le
						sue idee da patrizio romano antico, un colpevole mezzo termine, un dire al
						nemico — non ho paura solo delle tue armi, ma anche della tua ombra — e si
						riscaldava contro il Re, il Ministero, il Parlamento, le classi dirigenti
						che governando a quel modo, fornivano un pretesto al ribollire del
						democraticume balordo e borioso. Il conte Cesare parlava più acre del
						solito, temeva che il Finotti ed il Vezza lo pigliassero per un alleato e
						non risparmiava nelle sue invettive gli amici politici dell'uno nè
						dell'altro.</p>
               <p>Marina, malgrado l'avessero avvertita di scendere a tavola, sedeva ancora,
						nella sua camera da letto, al tavolino ovale che le serviva qualche volta da
						scrittoio e a cui ora appoggiava i gomiti, reggendosi le tempie con le
						palme. La candela che ardeva davanti a lei le metteva de' bagliori aurei nei
						capelli e rivelava fila azzurrognole di vene all'angolo della sua fronte
						bianca, mezzo coperta dal mignolo roseo; gittava sugli arredi lucidi
						dispersi nella stanza oscura dei fiochi riflessi, come occhi di spiriti che
						guardassero la donna pensosa. Sul velluto azzurro d'uno scannello aperto fra
						i gomiti c'era un foglietto cenerognolo con un grande viluppo di rabeschi
						d'oro, un'orgia di quattro lettere attorcigliate insieme; sotto a queste, un
						drappello di zampine di mosca, in battaglia; più giù, al posto del capitano,
						un nome solo: Giulia. Le zampine di mosca dicevano così:</p>
               <p>« Sai che trasporto anch'io la mia capitale da via Bigli a Borgonuovo? Così
						ha voluto l'imperatore. Son corsa ieri a dire addio alla mia buona vecchia
						via erbosa. Che orrore i trasporti di capitale! Ho lasciato Sua Maestà nella
						polvere con gl'imballatori e i tappezzieri e son tornata qui per mandarti
						subito un petit pâtè chaud. È un gruppettino di casi di romanzo, molto bene
						impasticciati, e ha in mezzo il signor Corrado Silla, autore di Un sogno,
						domiciliato in Milano, via S. Vittore.</p>
               <p>« Ti racconterò il gruppettino di casi che me l'han fatto scoprire, ma
						un'altra volta; quando potrò dirti qualche cosa di più.</p>
               <p>« Adieu, ma belle au bois dormant. Domani viaggio per affari; vado a ballare
						a Bellagio. Poveri myosotis! Chi se ne ricorda? Stavolta sarò in bianco.
						Avrò dei coralli e avrò anche delle magnifiche alghe del Baltico che mi
						manda G... da Berlino con un sonetto. Quello non l'avrò. « Giulia. »</p>
            </div>
            <div>
               <p>Si batte alla porta e la voce di Fanny disse:</p>
               <p>— La non viene? La non si sente bene?</p>
               <p>— Vengo — rispose Marina. Balzò in piedi e con un impeto d'orgogliosa gioia
						stese all'indietro le braccia aperte, alzò il viso trionfante, guardò in
						alto, davanti a sè. Si slanciò fuori, scivolò giù dalle scale e in loggia
						trovò Nepo, inquieto.</p>
               <p>— Finalmente, angelo mio! — diss'egli. — La mamma ha parlato allo zio. È
						contentissimo. E voi?</p>
               <p>Le cinse con un braccio la vita, aspettando.</p>
               <p>— Felice! — diss'ella e gli sgusciò di mano con una delle sue risate
						argentine che suonò via per la loggia e al di là dell'altra porta nella sala
						di conversazione, dove tutti, tranne il conte Cesare, si alzarono in piedi
						ed ella passò correndo leggera come una fata, con un cenno del capo e un
						sorriso.</p>
               <p>— Atalanta, Atalanta — disse il commendator Vezza, guardandole dietro. Nepo
						entrò a precipizio, tutto rosso, con gli occhi che gli schizzavano dalla
						testa, incespicò sulla soglia e venne ad abbracciarsi al Vezza per non
						cadere.</p>
               <p>— Scusi, caro commendatore — diss'egli con un impertinente tono corbellatore
						— speravo abbracciare qualche cosa di meglio.</p>
               <p>— Maledetta bestia! — pensò il commendatore. — Si figuri! — diss'egli,
						asciutto, asciutto.</p>
               <p>— Non è vero, zio? — rispose l'altro pigiando sulla parola zio. — Lei se lo
						può bene immaginare, zio, chi speravo, a buon diritto, abbracciare.
						Onorevoli signori, loro sono liberi di trarre dalle mie parole, da tutte le
						mie parole, le induzioni... più legittime, le induzioni... più
						ragionevoli!</p>
               <p>Egli strascicava e ripeteva i sostantivi, meditando l'epiteto, vibrando poi
						con un ampio gesto oratorio.</p>
               <p>— ...Le induzioni... più naturali! Io credo di non poter meglio...
						sviscerare! dirò, questo vocabolo.</p>
               <p>E passò, tronfio, nel salotto.</p>
               <p>Il conte non si potè tenere:</p>
               <p>— Bùrattin — diss'egli fra i denti, in piemontese.</p>
               <p>— Eueueuh! — sbuffò il Vezza, sfogandosi. — Lo hai sviscerato.</p>
               <p>— Ma!... — disse il Finotti accennando il salotto alle sue spalle col pollice
						della mano destra e facendo una smorfia eloquente.</p>
               <p>Il conte tacque.</p>
               <p>— Dobbiamo?... — riprese l'altro stendendogli la mano.</p>
               <p>— Uuuh — esclamò il conte.</p>
               <p>Era una smentita o un rifiuto sdegnoso di felicitazioni?</p>
               <p>Nessuno lo domandò. Non si udirono che le voci del salotto.</p>
               <p>Nel salotto la contessa Fosca e Nepo assistevano al pranzo di Marina e di
						Edith, la quale comprendeva essere di troppo e non vedeva l'ora che il
						pranzo fosse finito per raggiungere suo padre. Questi passava e ripassava in
						sala, davanti alla porta aperta del salotto, gittando a Edith delle occhiate
						strane.</p>
               <p>— Dio, che delizia, questo paese, cugina! — disse Nepo, ispirato. —
						Quell'Orrido, che luogo indimenticabile!</p>
               <p>Egli guardava Marina con i suoi grandi occhi miopi, a fior di testa,
						appoggiando i gomiti sulla tavola.</p>
               <p>— Il cuore mi palpita quando vi penso. Questa notte non scenderà sonno sulle
						mie pupille. Ah! È inutile, mamma, tu non puoi comprendere con la tua anima
						il segreto incanto di quella grotta. Ah!</p>
               <p>Si alzò in piedi e dimenò le braccia come un forsennato estatico; dopo di che
						abbracciò sua madre che si mise a gridare:</p>
               <p>— Matto, matto, lasciami stare coi tuoi spiritessi.</p>
               <p>— Senti questa, senti questa, mamma — diss'egli, rizzandosi, mentre la
						contessa ripeteva a Marina: — è in boresso, è in boresso. — Marina chiamò il
						Finotti, che guardava curiosamente dalla sala.</p>
               <p>— Lascialo stare, colui — disse la contessa.</p>
               <p>— Finotti! — ripetè Marina.</p>
               <p>Quegli entrò, tutto ringalluzzito.</p>
               <p>— Sentite questa, sentite questa — gridava l'infatuato Nepo.</p>
               <p>— Qua, Finotti.</p>
               <p>Marina lo fece sedere fra Edith e sè.</p>
               <p>— Sentite questa. Ero tanto esaltato dalle bellezze dell'Orrido che, quando
						siamo giunti con mia cugina sotto il gran pietrone nero dell'ultima grotta,
						io, comunque profano alle discipline di quella nobile arte ch'è la
						ginnastica, saltai!...</p>
               <p>— Oh! — interruppe Marina.</p>
               <p>— Non è vero, come saltai? — riprese l'altro guardandola e aspettando con le
						braccia in aria.</p>
               <p>— <foreign>Quite a new way of leaping</foreign> — gli rispose Marina.</p>
               <p>— Per carità, Marina, non starmi a parlar francese, viscere, che a Venezia,
						con questo maledetto francese non si può vivere. Cosa hai detto?</p>
               <p>— Le tue solite sciocchezze, mamma! Marina ha parlato inglese e non
						francese.</p>
               <p>— Scusi — uscì a dire il Finotti per riconciliarsi la signora contessa Fosca
						ch'era diventata rossa rossa, e si versava un conforto di Barolo. — Scusi
						conte: che inglese! che francese! Quando si ha la fortuna di nascere col
						miele profumato in bocca di quel caro dialetto fatto per le Grazie a scuola
						di Venere, perchè guastarsi il palato col francese e coll'inglese? La
						contessa ha ragione.</p>
               <p>— Andate là che vi credevo peggiore. Sì davvero, vi credevo peggiore. Così mi
						piace; difendere anche me, povera Giopa. Sarà quel che volete la nostra
						lingua, ma almeno non è piena di ossi e di spine come le altre. Non dicono
						che i nostri vecchi, benedetta l'anima sua, parlavano veneziano anche al
						Papa? Io non son nata nobile, ma sono veneziana vecchia, sa? Mio bisnonno è
						morto pescando cape da deo, e mio nonno ha servito sotto Sua Eccellenza
						Anzolo Emo. Parlerò turco, ma francese no, e inglese manco. Il povero Alvise
						la pensava come me. Sbattezzatemi se ha mai detto due parole altro che in
						veneziano. Ma adesso non tocca più far così. Adesso tocca vergognarsi di
						esser veneziani. Andate dalla... e dalla... e dalla... sentirete che musica.
						No no no. Con il forastiere, non dico, pazienza, ma tra noi altre? Sci, sci,
						sci, sciù, sciù, sciù? Povere squinzie!</p>
               <p>Qui la contessa Fosca volle prender fiato col Barolo; ma appena accostato il
						calice alle labbra lo posò sputando e schiamazzando, tra le risate di Nepo
						che aveva trovato modo, durante la sua filippica, di versarle nel vino mezza
						saliera.</p>
               <p>— La ho chiamata come uomo di spirito fra questa gente di spirito — disse
						piano Marina al Finotti.</p>
               <p>— Ah, marchesina — rispose questi sospirando — a che serve lo spirito? Vorrei
						essere un imbecille di venticinque anni.</p>
               <p>Intanto la contessa e Nepo facevano un tal baccano che il conte Cesare, il
						Vezza e Steinegge entrarono anch'essi in salotto. Il Ferrieri si affacciò un
						momento all'uscio, ma non entrò: colse anzi il destro di allontanarsi
						inosservato e non comparve più per tutta la sera.</p>
               <p>Marina, visto entrar lo zio, si alzò da tavola e si avviò alla sala a braccio
						di Nepo.</p>
               <p>— Carino coi vostri salti — gli diss'ella ridendo. Mentr'egli rispondeva
						solennemente, <foreign>ore rotundo</foreign>, la coppia passò davanti al
						conte Cesare e Marina fissò lo zio con due occhi scintillanti di gaiezza. La
						contessa Fosca, ancora indispettita del brutto tiro giuocatole da suo
						figlio, passò senza guardarlo, facendosi vento.</p>
               <p>Il conte trasse l'orologio. Erano le nove e mezzo, un'ora affatto
						straordinaria per lui.</p>
               <p>— Questi signori avranno bisogno di riposo— diss'egli volgendosi agli
						Steinegge e ai commendatori. Poi, senz'altro attendere la risposta, ordinò
						di approntare le candele, ed entrò in sala dove ripetè l'antifona.</p>
               <p>— Io penso — diss'egli ai Salvador — che dopo tante fatiche e tante emozioni
						avrete bisogno di riposo.</p>
               <p>— Ma carissimo zio... — cominciò Nepo avanzandosi verso di lui con le braccia
						aperte, a passi brevi e frettolosi.</p>
               <p>L'altro non lo lasciò proseguire.</p>
               <p>— Oh, sicuramente, che diavolo! — diss'egli. — Adesso si approntano le
						candele.</p>
               <p>Nepo fece un voltafaccia e tornò verso Marina, ritirando il capo fra le
						spalle e alzando le sopracciglia.</p>
               <p>La contessa Fosca s'interpose.</p>
               <p>— Ma via, Cesare — diss'ella piano al conte, — che originale che siete!
						Stasera che i miei putti avrebbero tanto gusto di parlarvi, di dirvi...</p>
               <p>— Sì, sì, sì, sì — s'affrettò a rispondere il conte — intendo molto bene
						quello, intendo molto bene quello. Ecco le vostre candele.</p>
               <p>Non c'era da replicare.</p>
               <p>— E voi, — disse il conte quando si trovò solo con Marina — non andate,
						voi?</p>
               <p>— Non ha niente da dirmi? Non è contento ch'io abbia seguito i suoi
						consigli?</p>
               <p>— I miei consigli? Come, i miei consigli?</p>
               <p>— Ma certo.</p>
               <p>Si parlavano a dieci passi, guardandosi a sbieco.</p>
               <p>— Spiegatevi — disse il conte; e posata in furia la candela che aveva presa,
						le si voltò a fronte.</p>
               <p>Presso Marina, sopra un tavolino di marmo, addossato alla parete, v'era un
						vaso di cristallo, con frondi d'olea e fiori sciolti. Ella piegò il viso
						dicendo: — non se ne ricorda? — e odorò i dolci profumi moribondi.</p>
               <p>— Io? — rispose il conte recandosi la mano al petto. — Io vi ho
						consigliato?</p>
               <p>Marina rialzò il capo dai fiori.</p>
               <p>— Lei, Lei — diss'ella. — Poche ore prima che i Salvador arrivassero qui. Fu
						in biblioteca. Lei mi disse che noi due non eravamo fatti per vivere
						insieme, che suo cugino aveva una posizione splendida e pensava a prender
						moglie, che vi pensassi.</p>
               <p>— Bene, bene, può essere che io abbia detto quello — replicò il conte
						imbarazzato, frugandosi con la mano i capelli. — Ma io allora non conoscevo
						punto mio cugino e voi non avete creduto consultarmi prima di accogliere la
						sua domanda.</p>
               <p>— Adesso lo conosco. Lo trovo un perfetto gentiluomo pieno d'intelligenza,
						molto distinto, molto brioso, simpaticissimo; come lo trova Lei,
						insomma.</p>
               <p>— Come lo trovo io?</p>
               <p>— Ma sì! Non ha dichiarato stasera alla contessa che Lei è contentissimo del
						matrimonio?</p>
               <p>— Sicuramente. Poi che voi non avete stimato di dover prendere la mia
						opinione e avete deciso da sola, io ne sono contentissimo. Ma mi preme
						affermare...</p>
               <p>Il conte si fermò per l'entrata di Catte.</p>
               <p>— Oh, per amor di Dio! — esclamò costei tutta sorpresa e quasi ritraendosi. —
						Mi scusino tanto. Credevo che non ci fosse più nessuno. Ero venuta a
						prendere il ventaglio di Sua Eccellenza.</p>
               <p>— Qui non c'è ventagli — disse il conte, brusco, vibrandole un'occhiata che
						la sgomentò.</p>
               <p>— Eh, nossignore, nossignore — mormorò la povera innocente Catte, e ritirò
						per la porta la sua magra persona, il suo lungo naso.</p>
               <p>— Mi preme affermare — ripigliò il conte dopo un istante di silenzio — che io
						non vi ho consigliata.</p>
               <p>Marina sorrise.</p>
               <p>— Ma io La ringrazio — diss'ella — del Suo consiglio, io sono
						felicissima.</p>
               <p>Il conte avrebbe voluto adirarsi e stavolta non poteva. Vero che Marina aveva
						deciso senza consigliarsi prima con lui; ma restavano sempre sulla coscienza
						sua le parole dette in biblioteca e ora ricordate da lei. Non era uomo da
						cavillare con la propria coscienza per acchetarla. Soltanto adesso quelle
						parole gli tornavano a mente; ne esagerava la gravità e si doleva di averle
						proferite.</p>
               <p>— E siete contenta?</p>
               <p>— Rispondere di no, adesso, sarebbe un po' tardi, ma io sono felicissima,
						l'ho già detto.</p>
               <p>— Udite, Marina.</p>
               <p>Da gran tempo il conte non aveva parlato a sua nipote con la grave dolcezza
						che pose in queste due parole. La figlia della sua cara sorella morta avea
						preso una risoluzione che l'allontanava per sempre da lui. Non credeva che
						sarebbe stata felice, e ora temeva essere in colpa egli stesso di queste
						nozze male promettenti. Temeva essersi lasciato trarre a imprudenti parole
						dal risentimento delle gravi offese recategli da sua nipote, dal desiderio
						di non vederla più, di non udirne la voce irritante. Tale desiderio, fitto e
						saldo nell'animo suo fino a quel punto, ora, in sul compiersi, veniva
						meno.</p>
               <p>Perchè Marina non si moveva, fece egli stesso alcuni passi verso di lei e le
						disse:</p>
               <p>— Per il Vostro decoro in questa circostanza penso io.</p>
               <p>— Per il mio decoro?</p>
               <p>— Sicuramente. Voi entrate in una famiglia molto ricca. Dovete entrarvi a
						fronte alta. — La mano destra del conte gli era uscita di tasca per metà,
						nell'aspettazione istintiva di un'altra mano che venisse in cerca di lei. Ma
						l'aspettativa riuscì vana e quella mano ridiscese lentamente. Zio e nipote
						rimasero un momento immobili a fronte. Poi egli prese una candela e andò a
						caricar l'orologio a pendolo sul piano del caminetto.</p>
               <p>Intanto Marina prese l'altra candela e uscì silenziosamente, senza che il
						conte, intento a girar la chiave, mostrasse avvedersene. Ella non chiuse
						neppure l'uscio dietro a sè, tuttavia, appena fu uscita, il conte
						s'interruppe, voltò la testa e stette un poco a guardar la porta semiaperta.
						Indi terminò di caricar l'orologio e uscì egli pure, a capo chino,
						meditabondo, per andarsene a letto.</p>
               <p>La vecchia casa severa dormiva inquieta. Più d'una gelosia chiusa appariva
						rigata di lume; da più d'un uscio sfuggivano bisbigli, s'incontravano nei
						corridoi vuoti, sulle scale deserte; come quando ciascuno di noi si dispone
						nel silenzio e nella solitudine al riposo notturno, che i nostri segreti
						escono dalle loro celle recondite, si spandono bisbigliando per tutta
						l'anima.</p>
               <p>Steinegge era nella stanza di sua figlia. Le aveva dato una grande notizia:
						la domanda formale della mano di lei, fattagli poche ore prima
						dall'ingegnere Ferrieri. Il povero Steinegge aveva la febbre addosso.
						Sentiva confusamente che, avuto riguardo al valore e alla condizione sociale
						del Ferrieri, la era una grande fortuna; sentiva che l'ingegnere doveva
						essere un onest'uomo: di questo lo persuadeva il colloquio avuto con lui. Il
						Ferrieri gli aveva lealmente aperto il suo cuore, gli aveva narrato
						l'episodio dell'Orrido, esprimendo la speranza che Edith avrebbe accettate
						le sue scuse, parlando di lei col toccante rispetto di un fanciullo di
						sedici anni. Poi gli aveva lungamente ragionato di sè, della sua famiglia,
						nulla celandogli nè del bene nè del male; gli aveva tratteggiata la vita
						seria e tranquilla, ma signorile, che offriva a Edith. Steinegge sentiva che
						avrebbe perduto per lo meno gran parte di sua figlia; n'era accorato e si
						sdegnava in pari tempo seco stesso di questo egoismo invincibile. S'era
						fatto quindi uno scrupolo di magnificare a Edith l'uomo e le sue parole. Ma
						egli era troppo commosso per potersi spiegare a dovere. Le aveva
						impasticciato il discorso di Ferrieri, mettendone a fascio il capo e la
						coda, lardellandolo di esclamazioni:</p>
               <p>— Un uomo nobile! Un uomo grande! — confondendosi, ripigliandosi ad ogni
						momento.</p>
               <p>Quand'ebbe finito, Edith venne a posargli le mani sulle spalle.</p>
               <p>— Che mi consigli, papà? — diss'ella.</p>
               <p>Il povero Steinegge non fu in grado di rispondere a parole, ma fece un gesto
						energico, un'affermazione disperata con il capo e con le braccia.
						Finalmente, a furia di volontà, potè articolare queste due parole:</p>
               <p>— Grande fortuna.</p>
               <p>Edith gli posò il capo sopra una spalla e parlò; le cose che aveva in cuore
						non osava metterle fuori mostrando il viso.</p>
               <p>— Sai? C'è qualcuno che mi dice: non ha più il suo paese, non ha più vecchi
						amici, non ha più la sua giovinezza, ma io sono tranquilla perchè tu sei al
						posto mio, presso di lui, e gli darai tutto il cuore, tutta la tua vita.</p>
               <p>— Oh, no, no, no! — interruppe Steinegge.</p>
               <p>— Mi dice così, papà. E poi soggiunge: non ti dividerai ora da tuo padre,
						se...</p>
               <p>Qui Edith abbassò la voce:</p>
               <p>— ...se speri che siamo tutti uniti un giorno, meglio, oh molto meglio che
						negli anni tristi in cui il papà ha tanto faticato, tanto sofferto per me,
						per te stessa.</p>
               <p>Steinegge chiuse le braccia intorno a sua figlia, ripetendo:</p>
               <p>— No, no, no!</p>
               <p>— Ma... e poi, papà— disse Edith rialzando il viso sereno, — c'è anche
						un'altra piccola cosa. Questo signore non mi piace.</p>
               <p>— Oh, impossibile! Pensa, bambina mia, che forse si potrebbe restare insieme
						lo stesso.</p>
               <p>— No, no! Sai bene, dovrei essere prima sua moglie e poi tua figlia.
						Figurati! E i nostri progetti? La nostra casettina, le nostre passeggiate? E
						poi, davvero, io posso perdonare, se vuoi, al signor Ferrieri; ma egli non
						mi piace. Gli dirai così: la mia signora figlia non può accettare che le sue
						scuse. Non è vero che gli dirai così, papà?</p>
               <p>— No, non è possibile, non farai questo. Io sono vecchio; e se...</p>
               <p>Edith gli pose una mano sulla bocca.</p>
               <p>— Papà — diss'ella — perchè addolorarmi? È inutile.</p>
               <p>Steinegge non sapeva se mostrarsi allegro o dolente. Gesticolava, faceva
						mille smorfie, buttava esclamazioni teutoniche, come tappi di Champagne che
						partissero uno dopo l'altro. Prima di lasciar la camera tornò a supplicare
						Edith di pensarci, di riflettere, d'indugiare. Uscito finalmente, bussò
						pochi minuti dopo all'uscio per dirle ch'ell'era ancora in tempo di mutare
						la sua risposta, e che avrebbe potuto consultare il conte Cesare. Ma Edith
						gli troncò le parole in bocca.</p>
               <p>— Almeno — diss'egli obbedendo alle sue abitudini cerimoniose — almeno lo
						ringrazierò a nome tuo il signor Ferrieri, gli dirò: mia figlia Le è
						riconoscente....</p>
               <p>— Non mi pare necessario, papà. Digli che accetto le sue scuse.</p>
               <p>— Ah, bene.</p>
               <p>E Steinegge rientrò nella sua camera proprio nel momento in cui la contessa
						Fosca, assaporando voluttuosamente con la sua vecchia pelle la morbida
						frescura delle lenzuola di casa Salvador, congedava Catte così:</p>
               <p>— No la me piase gnente, no la me piase gnente, no la me piase gnente.
						Stùa.</p>
               <p>Tacevano i bisbigli nei corridoi, le persiane rigate di luce si oscuravano di
						botto, una dopo l'altra; ma la vecchia casa non dormiva ancora quieta.
						Nell'ala di ponente le finestre della camera d'angolo verso il lago erano
						aperte e tuttavia lucenti come occhi giallastri d'un gufo mostruoso. Marina
						vegliava.</p>
               <p>Era uscita dalla presenza del conte con il cruccio di un pensiero molesto,
						con l'ombra sul cuore delle ultime parole pronunciate da lui. Il cruccio si
						profondava, l'ombra si allargava sempre più, a misura che quelle parole
						velate pigliavano nella sua mente il loro significato certo, suonavano e
						risuonavano nella sua memoria, chiare, irrevocabili: come quando una stilla
						d'inchiostro cade quasi inavvertita sulla carta umida, che si allarga presto
						per ogni verso e si profonda. Mentr'ella attraversava lentamente la loggia
						col lume in mano, il pavimento che la reggeva, il tetto sopra il suo capo,
						le colonne, gli archi eran pieni di una voce sola, ed era la voce stessa di
						quel molesto pensiero fermo in fondo alla sua coscienza: beneficio.
						Beneficio dell'uomo che odiava e doveva odiare. No, non avrebbe riconosciuto
						questo debito mai. Non sarebbe mai giunta, questa bugiarda voce, a toccare i
						suoi odi, i suoi amori. Mai. Passò nel corridoio, e le parole dello zio le
						rimorsero il cuore tormentosamente; davanti, sull'altra scala, le appariva
						la smilza figura di lui, la gran testa severa illuminata di dolcezza.</p>
               <p>Solo quando entrò nella propria camera, fra le pareti pregne de' suoi
						pensieri più occulti, della essenza di lei stessa, custodi di tante cose sue
						e delle segrete voci de' suoi libri prediletti, delle sue lettere, solo
						allora si sentì forte, e la sorda irritazione del suo cuore trovò un
						concetto, una via.</p>
               <p>Un pugno d'oro nel viso; ecco le parole del conte; ecco il beneficio.
						Gratitudine per questo? Le pareva di levars da terra in un impeto
						d'alterezza, di scuotere da sè il denaro immondo, di scuoterlo addosso a
						Nepo Salvador. Li disprezzava egualmente l'uno e l'altro; li odiava; più
						dell'uomo, il denaro. Non ne aveva mai sentito come ora il tocco ributtante;
						era vissuta lungo tempo nel suo splendore senza vederlo, senza voler pensare
						che la luce intorno a sè fosse luce di una rapida corrente d'oro, versata da
						mille mani sucide e volgari, portata via da mille altre; e non luce della
						sua nobiltà, della sua bellezza, del suo genio elegante. V'era bene stata
						un'eclissi momentanea dopo la morte di suo padre, ma più sul volto delle
						persone che su quello delle cose intorno a lei. Sapeva che nel mondo il
						denaro è un dio; è voluttuoso sprezzare un dio. Era voluttuoso per lei
						irritare con le sue freddezze di gran dama la borghesia opulenta, bene
						aristocratizzata nelle donne, male negli uomini. Pretendeva che a questa
						gente si vedesse negli occhi e sulla fronte il bagliore dell'oro, che la
						loro voce avesse un suono metallico, che lo strascico d'ogni signora
						borghese ripetesse una fila di cifre.</p>
               <p>Schizzar su lei un getto d'oro non era beneficarla; altra gente si benefica
						così. Era piuttosto ferirla, perchè il denaro del conte Cesare doveva essere
						avvelenato di inimicizia. Peggio ancora: intendeva egli forse saldare a quel
						modo la partita di tante prepotenze, di tante offese oblique o dirette?
						Certo lo intendeva. Come mai non l'aveva ella pensato prima?</p>
               <p>Suonò il campanello, per Fanny. Fanny faceva dei risolini in quella sera,
						apriva ogni tanto la bocca come se volesse parlare e non osasse, attendesse
						un invito.</p>
               <p>— Spero — diss'ella finalmente sciogliendo una treccia della sua padrona —
						che se Lei avesse ad andar via di qua, non mi abbandonerebbe mica, non è
						vero?</p>
               <p>— Fa presto— rispose Marina.</p>
               <p>— Faccio presto, faccio presto. Come la mi piace mai quella signora contessa!
						Come la è mai cara!</p>
               <p>E pigliò a sciogliere un'altra treccia.</p>
               <p>— È vero che a Venezia non ci sono carrozze? Sarà però sempre meglio di qua,
						dico io. Non è vero?</p>
               <p>Marina non rispondeva.</p>
               <p>— Com'era contenta la signora contessa stasera! Mi ha fatto quasi un bacio.
						Povera donna! Mi vuol proprio bene. Mi ha detto che sono un tesoro. Povera
						signora! A me non sta bene di ripeterlo, ma mi ha proprio detto così. Lo
						dice anche la signora Catte, povera signora Catte, che di cameriere come me
						ce ne son poche dalle sue parti. È brava anche lei però. Bisogna vedere come
						cuce bene. Cuce quasi tanto bene come me. La mi ha detto adesso...</p>
               <p>— Fa presto.</p>
               <p>— Faccio presto, faccio presto. La mi ha detto adesso che il signor conte ha
						voluto mangiarla, perchè...</p>
               <p>— Hai finito?</p>
               <p>— Sì, signora</p>
               <p>— Bene, vattene.</p>
               <p>— Non vuole che La spogli?</p>
               <p>— No, non voglio niente. Vattene.</p>
               <p>Fanny esitò un poco..</p>
               <p>— È in collera con me?</p>
               <p>— Sì — disse Marina per sbrigarsene — sì, sono in collera. Vattene.</p>
               <p>E si alzò scuotendo il fiume di capelli biondo-bruno che le cascava alle
						spalle sull'accappatoio.</p>
               <p>— Perchè è in collera? — disse Fanny.</p>
               <p>— Per niente, per niente, vattene.</p>
               <p>— Che la senta — ripigliò Fanny rossa rossa — se fosse per certi bugiardoni
						qui di casa che avessero contate delle storie, non stia a crederci, perchè
						dei signori giovani e belli ne ho conosciuti tanti e nessuno mi ha mai
						toccato un dito...</p>
               <p>— Basta, basta, basta! — la interruppe Marina — non so che cosa tu voglia
						dire, non voglio saperlo. Non sono in collera. Ho sonno. Va, va.</p>
               <p>Fanny se ne andò.</p>
               <p>— Oh, carino — mormorò Marina, poi che rimase sola. — Benissimo, questo.</p>
               <p>Ella rilesse il biglietto della signora De Bella.</p>
               <p>Non ritrovò le impressioni di prima. Tutt'altro. Giulia aveva scoperto la
						traccia di Corrado Silla, aveva scritto subito, la lettera era giunta poco
						dopo che lei, Marina, aveva promesso a Nepo di sposarlo. E per ciò? Era un
						caso straordinario da vederci quello che ci aveva visto lei sulle prime, un
						passo del destino? Ella sapeva ora che Silla era a Milano, conosceva la sua
						abitazione. Gran cosa! Lo avrebbe saputo egualmente pochi giorni dopo, da
						Edith. Ma c'era solo un'ombra di lontano indizio che Silla dovesse tornare
						presto o tardi al Palazzo? Non v'era. Dunque? A che poteva riuscire questo
						aspettare inerte un dubbio destino?</p>
               <p>Su tale domanda il suo pensiero si fermò e poi si annientò ad un tratto,
						lasciandole la impressione di un gran vuoto e tutti i sensi tesi
						nell'aspettazione istintiva di qualche segno, di qualche voce delle cose in
						risposta. Udì il colpo sordo di un uscio chiuso da lontano: poi più nulla.
						Neppure un atomo si moveva nel silenzio grave della notte. Le scure pareti,
						le suppellettili sparse nella penombra della stanza, chiuse nella loro
						immobilità pesante, non parlavano più a Marina. I fiochi bagliori accesi
						come occhi di spiriti nelle arcane profondità del lago lucido, la guardavano
						senza espressione alcuna. Subitamente le si ridestò il pensiero e insieme le
						cadde il cuore.</p>
               <p>Ella si vide salire in un carrozzone da viaggio con Nepo Salvador, sentì una
						frustata che sperdeva tutte le sue illusioni stupide, sentì la scossa della
						partenza, le ingorde braccia di Nepo; a questo punto si rialzò nello sdegno,
						confortata; non era possibile, nelle braccia di Nepo non sarebbe caduta mai,
						sposo o no. Ma questa idea ne trasse un'altra con sè.</p>
               <p>Ell'aveva chiuso la lettera nello scannello ed era venuta a deporre
						l'accappatoio sulla sua bassa poltroncina di toeletta, di fronte allo
						specchio. Vi cadde a sedere, si guardò per istinto nello specchio illuminato
						da due candele che gli ardevano a lato sui loro bracci dorati. Si contemplò
						in quella tersa trasparenza sotto l'alto lume delle candele che le batteva
						sui capelli, sulle spalle, sul seno, e pareva rivelare una voluttuosa ondina
						sospesa in acque pure e profonde. Sotto i capelli lucenti il viso velato di
						ombra trasparente pendeva avanti, sorretto al mento da una squisita mano
						chiusa, bianca più del braccio rotondo che si disegnava appena sul candore
						dorato del seno, sulla spuma sottile di trine che cingeva le carni ignude.
						Le spalle non somigliavano punto a quelle opulente della gentildonna del
						Palma. Non vi appariva però alcun segno di magrezza, e avevano nella loro
						grazia delicata, nel contorno alcun poco cadente, una espressione di
						alterezza e d'intelligenza, quali splendevano nei grandi occhi azzurri
						chiari, nel viso leggermente chinato al seno. E mai, mai, labbro d'amante vi
						si era posato! Allora Marina, palpitando, lo immaginò. Immaginò che
						qualcuno, il cui viso ell'aveva veduto l'ultima volta al chiarore dei lampi,
						venisse da lontano, per la notte oscura e calda, ebbro di speranza e delle
						voci amorose della terra; che avanzasse sempre, sempre, senza posa; che
						varcasse, più muto d'un'ombra, le porte obbedienti del Palazzo, ascendendo
						brancolando le scale, spingesse l'uscio...</p>
               <p>Ella si levò in piedi soffocata da un'oppressione senza nome, emise un lungo
						respiro, cercando sollievo; ma l'aria tepida, profumata, era fuoco. Ah lo
						amava, lo amava, lo invocava, lo stringeva nelle sue braccia! Spense in
						furia i lumi dello specchio, ricadde di fianco sulla poltrona e,
						abbracciatane la spalliera, vi fisse il viso, la morse.</p>
               <p>Giacque lì un lungo quarto d'ora, tutta immobile fuor che le spalle sollevate
						da un palpitar forte e frequente. Si rialzò alfine, cupa; e pensò.</p>
               <p>Perchè non aver trattenuto Silla dopo udito il nome terribile?</p>
               <p>Perchè, s'ella aveva perduto in sulle prime e moto e senso e volontà, non
						s'era slanciata poi quella notte stessa dietro a lui, a caso, ma con
						l'istinto della passione, dietro a lui ch'ella aveva amato, come dubitarne?
						al primo vederlo, malgrado se stessa, con dispetto e rabbia, dietro a lui
						che l'aveva stretta nelle braccia chiamandola Cecilia? Non si compiva così
						la predizione del manoscritto ch'ella sarebbe amata con questo nome? Perchè
						non fuggire, non cercare di lui subito? Perchè questa commedia con Nepo
						Salvador?</p>
               <p>C'era bene il perchè, e Marina non poteva dimenticarlo a lungo.</p>
               <p>Quelle ultime parole del manoscritto! «Lasciar fare a Dio. Sieno figli, sieno
						nipoti, sieno parenti, la vendetta sarà buona su tutti. Qui, aspettarla
						qui.» E i fatti non accennavano già confusamente da lontano com'ella
						potrebbe raggiungere insieme la vendetta e l'amore?</p>
               <p>Le tornò la fede. Si alzò, prese la candela, venne sulla soglia dell'altra
						stanza e porse il capo a guardare lo stipo del secreto, alzando il lume con
						la sinistra. Era là, appena visibile nell'ombra della parete, nero a tarsie
						bianche, come un sarcofago dove fossero incisi caratteri arcani. Marina lo
						contemplò, dorata i capelli e le spalle ignude dal vivo chiaror tremulo che
						si spandeva intorno a lei per breve spazio di pareti e di pavimento. Ai suoi
						piedi oscillava l'ombra rotonda del candeliere. Fu assalita, pietrificata da
						una delle sue reminiscenze misteriose. Le pareva esser venuta su quella
						soglia un'altra volta, anni ed anni addietro di notte, discinta, con i
						capelli sciolti, aver visto ai suoi piedi l'ombra oscillante del candeliere,
						il lume intorno a sè per breve spazio di pareti e di pavimento, e, là
						davanti, lo stipo nero, i caratteri arcani.</p>
            </div>
            <div n="3" type="group" xml:id="IT024003">
               <head>PARTE TERZA</head>
               <head>UN SOGNO DI PRIMAVERA</head>
               <p>Capitolo I. In aprile</p>
               <p>Capitolo II. Quid me persequeris?</p>
               <p>Capitolo III. «Ho pianto in sogno»</p>
            </div>
            <div n="1" type="chapter" xml:id="IT0240030001">
               <head>CAPITOLO I.</head>
               <head>In Aprile.</head>
               <p>— Il cane è fedele.</p>
               <p>— <foreign>Der Hund treu ist</foreign>.</p>
               <p>— Oh no, <foreign>treu ist</foreign>, fff, caro Silla, questo è un grande
						sproposito. Se io dico <foreign>dass der Napoleon kein treuer Hund
							ist</foreign>, questo è molto bene anche in grammatica. Egli vuole il
						Reno, <foreign>der Kerl</foreign>! Avete fuoco?</p>
               <p>— Sì, ma lasciate stare la politica.</p>
               <p>— Oh — rispose Steinegge allungando il collo e porgendo il mento sino a posar
						il sigaro sul fiammifero acceso che Silla gli tendeva — ooh... — Tirò
						quattro o cinque frettolose boccate di fumo. — Io non parlavo per voi
						italiani — diss'egli. — <foreign>Der Hund ist treu</foreign>.</p>
               <p>Silla prese la penna e scrisse.</p>
               <p>Erano seduti uno in faccia all'altro ad una tavola quadrata d'abete,
						onestamente solida, senza tappeto nè vernice. Steinegge si teneva aperta
						dinanzi una vecchia grammatica scucita, sciupata, tutta sgorbi e disegni
						grotteschi. Silla aveva un calamaio e dei fogli.</p>
               <p>— Che vi pare di quella grammatica? — disse questi scrivendo.</p>
               <p>Steinegge voltò e rivoltò il libro con un sorriso malizioso. — Io non so —
						diss'egli — se posso domandare quanto costa.</p>
               <p>— Quarantacinque centesimi.</p>
               <p>— Ah! quarantacinque centesimi. Questi sono cinque sigari. Molto.
						Basterebbero dieci giorni per me. Il bue è malato, caro amico.</p>
               <p>— <foreign>Der Ochs ist krank</foreign>. Dieci giorni?</p>
               <p>— Va bene, scrivete. Dieci giorni. Io non fumo, io profumo così un poco ogni
						tanto per il mio naso il mio cervello.</p>
               <p>Steinegge rise allegramente.</p>
               <p>— Mia figlia crede — soggiunse sottovoce — che io fumo due sigari al
						giorno... Ooh, fff! sarebbe una pazzia. Io accumulo denaro. In cinque mesi
						venti lire! È qualche cosa. Eh? Non è male. Avete scritto? L'asino...
						l'asino... l'asino... Dov'è quest'asino? Ah, l'asino è magro.</p>
               <p>— <foreign>Der Esel ist mager</foreign>.</p>
               <p>— Scrivete. Questo è l'ultimo; questo è profondo. Dunque io voglio fare un
						piccolo regalo...</p>
               <p>Steinegge accennò col pollice rovesciato all'uscio cui voltava le spalle.</p>
               <p>— Voi mi consiglierete. Voi siete un giovane molto elegante.</p>
               <p>Silla sorrise. Tutta la sua eleganza brillava in una spilla, una grossa perla
						cinta di rose d'Olanda legate in argento, ricordo di sua madre. Portava
						sempre guanti scuri, cravatte scure, abiti scuri. Aveva bensì la persona
						elegante, e le vesti, anche dozzinali, ne pigliavano nobiltà. Ma in fatto
						gli si vedevano certe lumeggiature sul dorso delle maniche da' gomiti in
						giù, e certe sfumature di colore intorno al bavero, punto richieste
						dall'eleganza.</p>
               <p>— Guardate — diss'egli, spingendo a Steinegge il foglio di carta dove aveva
						scritto.</p>
               <p>— Prego perdonare, perchè io sono cieco come un conte Rechberg — rispose
						Steinegge, traendo la busta degli occhiali e applaudendosi con una risata.
						Spense il sigaro e inforcò gli occhiali sulla punta del naso. Leggeva con le
						sopracciglia alzate e con la bocca aperta; pareva si studiasse di
						guardarvisi dentro.</p>
               <p>Silla prese la grammatica che aveva trovata in una tana di libri vecchi
						presso il Duomo. Era certo appartenuta a qualche allegro scolaro dei tempi
						austriaci che l'aveva tutta imbrattata di nomi, di date, di caricature e
						aveva scritto attraverso le file delle coniugazioni:</p>
            </div>
            <div type="notes">
               <p>Su nell'irto, increscioso Alemanno,</p>
               <p>Su, Lombardi...</p>
            </div>
            <div>
               <p>Dopo qualche momento di silenzio l'uscio cui aveva dianzi accennato Steinegge
						si schiuse adagio, adagio. Silla si alzò in piedi. Al rumore della sua sedia
						l'uscio si chiuse da capo.</p>
               <p>— Molto bene, caro amico — disse Steinegge posando il quaderno. — Voi
						scrivete più bene che io il carattere tedesco. Non è credibile come il
						piccone e il badile mi hanno rovinata la mano. Sapete, in Svizzera.</p>
               <p>Steinegge ripose gli occhiali nella busta, si accomodò la cravatta e si
						alzò.</p>
               <p>— Caro professore — disse Silla — siamo alla dodicesima lezione.</p>
               <p>— Ebbene?</p>
               <p>Silla trasse dal portafoglio un piego.</p>
               <p>— Oh! — esclamò Steinegge, voltandogli le spalle e correndo per la stanza a
						capo chino e a braccia aperte. — <foreign>Das nehme ich nicht, das nehme ich
							nicht</foreign>! Non voglio, non voglio!</p>
               <p>— Ma come? Non vi ricordate i nostri patti?</p>
               <p>— Oh, caro amico, io sarei vile di prendere il vostro denaro. Io voglio
						chiamare mia figlia.</p>
               <p>— Fermo! Se non accettate, esco di qua e non ci vediamo più.</p>
               <p>— Date, date, date a me questa maledetta canaglia di soldi. Voi non volete un
						piacere da un povero vecchio amico.</p>
               <p>— No, non lo voglio, sono orgoglioso, ho un cuore di ferro.</p>
               <p>— Oh, voi avete un cuore molto meglio che di oro, e anche io. So che mi
						amate; prenderò. Ma perchè studiate questo tedesco?</p>
               <p>— Per capirvi quando parlate italiano.</p>
               <p>Steinegge rimase un pochino mortificato.</p>
               <p>— No, no, è uno scherzo — disse Silla prendendogli affettuosamente le
						braccia. Lo studio per capire Goethe, e un certo... scrittore nostro
						italiano; ma più Goethe, forse. Non ve l'ho già detto?</p>
               <p>— È vero, ma io temevo adesso un'altra cosa. Sapete, mia figlia è ricca e
						guadagna denari con le sue lezioni. Il conte mi manda sempre roba tedesca da
						tradurre in francese e manda anche cento lire per mese. Cento lire, eh? Voi
						vedete, io sono ricco.</p>
               <p>— E io dunque?</p>
               <p>— Scusatemi — disse Steinegge inchinandosi — io credo bene, io credo bene;
						anche voi, certo.</p>
               <p>Non abbagliava però, in casa Steinegge, lo splendore della ricchezza. Quella
						lì era una stanza bassa d'angolo, sotto il tetto. Aveva due balconi a
						ringhiera di ferro, uno a mezzogiorno e l'altro a levante, le pareti
						tappezzate di carta azzurra a righe più scure, il soffitto dipinto a cielo
						sereno e nuvoli. Un letto di ferro pure inverniciato, coi suoi pomi lucenti
						d'ottone alle spalliere, coperto di percallo perlato a fiori rossi, stava
						accostato alla parete di ponente sotto un quadrettino piccino dove una
						ciocca di capelli biondi si disegnava sul raso bianco incorniciato d'ebano.
						Tra l'uscio della scala e l'altro che metteva nella camera di Edith, un
						caminetto di pietra grigia portava con civetteria due lucernine a petrolio
						a' due capi e nel mezzo un bicchiere modesto, un mazzolino di viole mammole
						ignude. In faccia al caminetto, sopra la mole tozza di un massiccio
						cassettone a piano di marmo cenerognolo, odoravano pochi calicanthus, simili
						a delicate fantasie meste di un poeta convalescente. Tra il balcone di
						levante e la porta della camera di Edith, si rizzava una stretta
						palchettiera a tre piani, zeppa di libri e sormontata dal busto, piccino, di
						Federico Schiller. In mezzo alla stanza la bianca tavola di abete strillava
						per avere il suo tappeto azzurro e nero, il suo manto di ricchezza e di
						nobiltà da nascondervi sotto le quattro gambe.</p>
               <p>Pei due balconi si spandeva sino al fondo della stanza la gran luce vitale
						dell'aprile, mettendo dal cielo sereno un bagliore azzurrognolo sui fogli
						sparsi per la tavola, e sul soffitto un riflesso caldo di opposte case, arse
						dal sole cadente. Quand'anche non si fosse veduto per quei due meravigliosi
						quadri dei balconi tanto arco di cielo e tanto mare disordinato di tetti
						sconvolti per ogni verso fra poche fenditure di grandi vie, rappezzati di
						vecchio e di nuovo, d'ombra e di luce, rotti da ciuffi d'alberi verdognoli,
						da striscie di muri bianchi, irti di fumaiuoli e d'abbaini, quand'anche non
						si fosse veduta a piè dei balconi la nera fascia del Naviglio e un lungo
						arco di via parallela, punteggiato di moscerini umani che si traevano dietro
						lentamente il loro lungo filo d'ombra, si sarebbe pur sempre sentita la
						smisurata altezza di quella camera nella luce, nell'aria, nei suoni vasti e
						sordi che ascendevano lassù in un'onda sola, continua.</p>
               <p>— Vi prego, — disse Steinegge, togliendo calamaio e fogli dalla tavola e
						posandoli sulla palchettiera, — aiutate me a mettere il tappeto. Mia figlia
						ama molto questo.</p>
               <p>Presero il tappeto azzurro e nero e lo spiegarono sulla tavola, che non
						strillò più. La stanzetta prese un'aria quieta, contenta, che si riflettè
						sul viso del nostro vecchio amico.</p>
               <p>— Grazie — diss'egli. — Molte grazie. Oh, voi non sapete con quanto piacere
						io faccio queste cose. Non sapete cosa io provo quando tocco solo una di
						queste sedie. Erano diciassette anni che non toccavo una sedia mia, eh?
						Capite? Diciassette anni. Questo legno è così dolce! Io ringrazio Dio, caro
						amico. Voi siete giovane, voi non pensate a questo vecchio signore; anche io
						per un pezzo non ho pensato, ma adesso io ringrazio...! Sentite. — Steinegge
						afferrò Silla pel braccio e se lo trasse vicino. I suoi occhi scintillavano
						sotto le ciglia aggrottate; una fiamma sola gl'infocava il collo e il
						viso.</p>
               <p>— Io ringrazio... — ripetè con voce soffocata e stese, tacendo, l'indice
						della destra prima verso il quadrettino dai capelli biondi, poi verso la
						stanza di Edith. Finalmente lo alzò al soffitto.</p>
               <p>— È Dio — diss'egli. — In passato io credeva vi fosse là, sopra le nuvole, un
						re di Prussia.</p>
               <p>Qui Steinegge scosse violentemente il pugno sempre a indice teso.</p>
               <p>— No, no, credete me — soggiunse.</p>
               <p>— Io l'ho creduto sempre, caro Steinegge — rispose Silla. — Guai a me se non
						lo credessi.</p>
               <p>— Se voi sapeste — disse Steinegge — come sono contento! Alle volte ho paura
						perchè lo sono troppo e non lo merito, oh no! Ma poi mi consolo perchè tutto
						il merito è di mia figlia. Oh, mia figlia, caro amico!...</p>
               <p>Steinegge giunse le mani.</p>
               <p>— Io non posso — diss'egli — questo mi muove troppo il cuore di dir cosa è
						mia figlia.</p>
               <p>— Lo credo — disse Silla stringendogli forte la mano.</p>
               <p>— La conosco.</p>
               <p>— No, no, voi non conoscete niente. Bisogna sentire come parla con me di
						queste cose di che parlano i preti. Pensate, i discorsi dei preti sono
						cattivi organetti, e questi di Edith sono come musica che si sente in sogno
						quando si è giovani. Noi andiamo qualche volta in chiesa, ma noi non
						parliamo mai di preti. E di arte come intende, oh! Io nasco adesso per
						quest'arte; io non capivo niente. Siamo andati ieri... Come si dice? A
						Brera, a Brera. Pensate voi se aveste ad aprire adesso un libro tedesco,
						qualche grande libro come Goethe. Voi capireste otto, dieci parole per
						pagina. Questo vi farebbe senso. Vi farebbe battere il cuore di cominciare a
						vedere otto o dieci lumi nelle tenebre, e andreste pensando cosa può dire
						Goethe in quella pagina. Così ha fatto senso a me, ieri, di cominciare a
						capire, ascoltando Edith, qualche cosa di quadri. E di letteratura, mio caro
						amico! Questo Klopstock! Questo Novalis! Questo Schiller! Ma non parlerà mai
						con voi; non credete! Bene!</p>
               <p>Qui gli occhi di Steinegge, capitano o no, s'empirono di lagrime; la sua voce
						discese a un tono sommesso, ma vibrato.</p>
               <p>— Noi abbiamo una domestica per poche ore al giorno. Poi Edith fa tutto lei,
						così semplicemente, così allegramente come uno va a passeggio. Io sono un
						vecchio poltrone goloso e prendo il caffè a letto. Io vi assicuro, non sono
						goloso del caffè; sono goloso di veder entrare mia figlia e sentirmi dire: —
						Buon giorno, papà — in tedesco. Ogni mattina è come se la ritrovassi dopo
						dodici anni. Ella mi porta il caffè, mi pulisce gli abiti e anche deve
						qualche volta cucirli! Intanto noi parliamo del nostro paese, di tante cose
						passate, lontane, e anche un po' dell'avvenire. Edith ha tre lezioni quasi
						tutti i giorni. Vi sono due signore, la signora Pedulli Ripa e la signora
						Serpi, due signore oh, ff! — Steinegge spalancò gli occhi e alzò le mani
						soffiando — che sono innamorate di lei e le loro figlie anche; e tante volte
						vorrebbero rimandarla a casa con la loro carrozza, ma ella non ha mai
						accettato, perchè sa che io non vorrei salire in carrozza.</p>
               <p>— Voi? — disse Silla — Che c'entrate voi?</p>
               <p>— Oh sì, perchè io aspetto nella strada tutto il tempo.</p>
               <p>— E perchè non vorreste salire in carrozza?</p>
               <p>— Questo non sarebbe conveniente, caro amico. E così mia figlia è sempre
						venuta con me, sia vento, sia pioggia. Io sono orgoglioso allora e ho
						piacere che così mia figlia, quando esce dalla porta di questi signori, non
						è più maestra. L'hanno invitata a pranzo, volevano condurla a teatro. Non è
						mai andata, per fare compagnia a me; no, no!</p>
               <p>Gli brillavano anche i capelli mentre diceva — no, no — e il naso gli si
						raggrinziva su fino alla radice. — Sapete cosa facciamo, la sera? Prima
						Edith lavora e io faccio il sunto francese di questo Gneist per il signor
						conte. Dopo Edith mi legge Schiller e Uhland, oppure mi dice poesie moderne
						che io non conosco; poesie di Freiligrat, di Geibel, di... di...</p>
               <p>— Di Heine.</p>
               <p>— No, mia figlia non legge questo Heinrich Heine. Lo ho conosciuto questo
						uomo a Parigi. Non è stato buon tedesco. Se voi veniste qualche volta di
						sera, io vi tradurrei queste poesie e vi darei una tazza di thè, perchè
						Edith mi fa il thè ogni sera.</p>
               <p>— Voi — disse Silla sorridendo — voi pigliate il thè?</p>
               <p>Steinegge si pose a ridere d'un riso muto, contorcendosi, gesticolando.</p>
               <p>— Ah, voi siete un maligno uomo. Capisco, capisco. È come se <foreign>der
							König in Thule</foreign>, il Re in Tule, voi sapete? si mettesse a bere
						decotto, non è vero? Io bevo adesso due bicchieri a pranzo e non altro.</p>
               <p>— È vostra figlia che lo desidera.</p>
               <p>— No, no, voglio io. Mia figlia mi pregava di prender vino la sera, e mi
						prega ancora adesso, ma io ho visto una volta per i suoi occhi il suo cuore
						e io prendo thè, caro amico.</p>
               <p>— V'invidio — disse Silla e prese il cappello per andarsene. Steinegge lo
						trattenne.</p>
               <p>— Aspettate, venite a passeggio con noi.</p>
               <p>Silla esitò a rispondere.</p>
               <p>— Oh, venite, venite!</p>
               <p>Steinegge andò a battere alla porta di Edith e la pregò di uscire un
						momento.</p>
               <p>Edith venne tosto e porse affabilmente la mano a Silla.</p>
               <p>— Buon giorno — diss'ella. — Che lezione lunga!</p>
               <p>Era graziosa nel suo abito nero, semplicissimo, corto ma non troppo, con un
						mazzolino di viole alla cintura, il suo medaglione d'oro e onice sul petto e
						una stretta golettina bianca che le rifletteva sul collo un candore diffuso,
						trasparente. Le ricche trecce eran raccolte sopra la nuca. Nel viso
						delicato, leggermente roseo, la bocca e gli occhi avevano una espressione
						più spiccata di fermezza. È strano come quegli occhi esprimessero
						intelligenza della vita reale, contemperata di bontà: come nello scherzo,
						nel sorriso che li illuminava sovente, vi apparisse sotto all'iride un color
						di dolcezza triste; quale se un altro spirito infuso al suo, uno spirito
						malinconico si ravvivasse qualche poco nella gaiezza di lei.</p>
               <p>Ella e Silla si parlavano con certa famigliarità amichevole in cui, per un
						sottile osservatore, si disegnava più evidente il riserbo; come due persone
						unite e in pari tempo divise da mutuo rispetto mostrano meglio lo studio di
						non toccarsi quanto più si camminano accosto. Il contegno di Silla tradiva
						maggiormente queste cautele talvolta eccessive, questa cura di trattenersi;
						Edith aveva modi più spontanei ed eguali, misurati da un riserbo tranquillo,
						ingenito. Si conoscevano oramai da oltre sei mesi; si vedevano spesso, non
						in un freddo salone di ricevimento, ma nella intimità violenta d'una stanza
						tepida di vita domestica; li univa una persona cara, benchè in diverso
						grado, ad ambedue. Sin dai primi giorni della loro conoscenza Edith aveva
						parlato a Silla del Palazzo e dei suoi abitanti. Di Marina, conoscendo tutta
						la coperta storia delle relazioni loro, gli aveva toccato il meno possibile.
						Silla s'era ben avvisato di tale studio; nè Edith poteva dubitare ch'egli
						non ne indovinasse la causa. Quel conscio silenzio serviva pure, in qualche
						modo, di occulto legame tra loro; essendo quasi un accordo ignoto a tutti,
						stretto senza la parola fra le anime, in argomento d'amore. Simili segreti
						fra due persone che si stimano e si vedono spesso, congiungono, in sulle
						prime, con qualche dolcezza; ma poi cresciuta la famigliarità, l'amicizia
						ch'essi aiutano, il silenzio, in luogo di congiungere, divide, quella
						dolcezza diventa pena, desiderio inquieto; e il desiderio comincia a
						tradirsi con i discorsi che tentano obliqui l'argomento proibito. Allora
						come fra due goccie vicine sopra un piano liscio basta il tocco di un
						capello perchè trabocchino l'una nell'altra, così il tocco di una parola
						sola rompe gli ultimi ritegni alla effusione del cuore e l'amicizia diventa
						piena.</p>
               <p>Ma Edith e Silla non parevano vicini a questo punto.</p>
               <p>Ella accettò ben volentieri la proposta di suo padre e andò a mettersi il
						soprabito ed il cappello. Anche Steinegge chiese licenza a Silla, con grandi
						cerimonie, di attendere all'ornamento della propria persona. Silla andò
						intanto ad affacciarsi al balcone sul Naviglio.</p>
               <p>L'aprile brillava quella sera nel cielo lucido e soffiava la lieta novella di
						primavera sulla vecchia città che beveva i soffi tepidi per ogni finestra.
						Quei soffi si spandevano blandi per le piazze, saltavano per le vie,
						sibilavano ai canti. Lassù in alto passavano a grandi ondate silenziose,
						movendo per le finestre degli abbaini biancherie pendenti dalle imposte,
						fiori schierati sul davanzale, che nella dolcezza infinita del tramonto
						primaverile ridevano al cielo, innocenti, dalle vecchie case piene di colpa.
						Il sole cadeva alle spalle di Silla. La casa dove egli stava e le altre
						sulla stessa linea a destra e a sinistra, cupo bastione colossale, gittavan
						ombra sui giardinetti ai loro piedi, sul Naviglio, la via e parte delle case
						di fronte. Sotto il balcone, a sinistra, si spiccava dal primo piano, fra
						due macchie di grandi magnolie, una terrazza a quadroni bianchi e rossi e
						balaustrata di granito rosa. Cinque o sei uomini in giubba e cravatta
						bianca, senza guanti, vi passeggiavano fumando. Una signora, una lunga
						cometa di velluto azzurro con una camelia bianca in testa, vi comparve a
						braccio di un signore piccolo, grasso, anch'egli in giubba e cravatta
						bianca. I fumatori le si fecero tosto attorno con rispettosa premura. Dal
						balcone di Silla non si potevano intendere le parole, ma si udivano le voci
						e si distingueva benissimo quella del piccolo signore grasso, il
						commendatore Vezza. Silla conosceva quella dama, tenace bellezza di
						quarantacinque anni, divisa da pochi anni da un marito giuocatore e nota per
						le sue velleità letterarie, per i suoi cuochi di prima riga e per gli amanti
						di quarta che le si attribuivano. Un acre sapore di sensualità elegante
						saliva da quel terrazzo nella purezza della sera, un'aura di mille piaceri
						squisiti, raffinati dallo spirito, come l'odore indistinto di leccornie che
						dalle cucine sotterranee d'un grande albergo fuma nella via. Ma lassù nelle
						grandi ondate del vento questo filo di fumo mondano si perdeva. Lassù si
						respirava una dolcezza simile alle malinconie indefinibili dell'adolescenza
						casta, un turbamento d'affetto che non ha uscita, un desiderio di aprire il
						cuore. Silla non pensava a cosa alcuna; gli tornavano in mente i ricordi di
						paesi lontani, vaghe sensazioni amorose della sua prima giovinezza, cadenze
						in minore e versi di canzoni popolari; uno fra gli altri che lo perseguitava
						quel giorno, un verso marchigiano, quanto dolce!</p>
               <p>Boccuccia riderella spandifiori.</p>
               <p>— Signor Silla — disse Edith sorridendo — Ella resta qui?</p>
               <p>Egli si scosse, si voltò in fretta e si scusò della sua distrazione.</p>
               <p>Edith e Steinegge non attendevano che lui. Edith aveva un soprabito grigio
						scuro e una toque nera, con il velo calato.</p>
               <p>— È un peccato — le disse Silla — di dover scendere.</p>
               <p>— Lei amerebbe camminare nelle nuvole?</p>
               <p>Egli la guardò un po' piccato, notò la recondita tristezza del suo sorrise e
						tacque.</p>
               <p>— Scusi — diss'ella — non ho poesia.</p>
               <p>Non aveva poesia, forse; ma ve n'era tanta nella voce con cui lo disse, nella
						graziosa persona illuminata dal sole cadente!</p>
               <p>— Andiamo, dunque — disse Steinegge.</p>
               <p>— Non è possibile — rispose finalmente Silla a Edith, nell'uscire.</p>
               <p>Ci aveva pensato molto. Edith non parlò, nè si potè vedere con qual viso
						accogliesse la tarda risposta di Silla, perchè ella era già sulla scala e vi
						faceva scuro.</p>
               <p>Era una consolazione uscire da quella scala fredda e buia nella strada ancor
						chiara del sole recente, nitida dopo una giornata di vento, quanto il
						cilindro di Steinegge. Questi camminava a sinistra di sua figlia, rigido
						come un Y capovolto.</p>
               <p>— Oh — diss'egli, fermandosi a un tratto — sapete, caro amico? Oggi mi ha
						scritto Innocenzo.</p>
               <p>Fece atto di cercarsi la lettera nelle tasche del soprabito, ma, ad una
						rapida occhiata di Edith, disse di averla dimenticata a casa e ne parlò a
						Silla con entusiasmo.</p>
               <p>— Molto affettuosa — disse — e molto...</p>
               <p>Non trovava la parola.</p>
               <p>— Non spiritosa, no. C'è un'altra parola italiana che mi pare, così per
						istinto, migliore in questo caso.</p>
               <p>— Arguta? — disse Silla.</p>
               <p>— Sì, arguta.</p>
               <p>Edith seppe ripeterne gran parte a Silla. Non era la prima volta che don
						Innocenzo aveva scritto al suo buon amico tedesco, appagando così un
						desiderio segretamente confidatogli da Edith prima di lasciare il Palazzo.
						Le sue lettere improntate di bontà e di arguzia erano scritte classicamente,
						in forma alquanto artificiosa, come usa l'uomo colto che ne scrive poche.
						Toccava stavolta di tristi casi avvenuti nella sua parrocchia, di grandi
						dolori sopportati con la umile pace cristiana. Parlava con riverenza di
						queste virtù dei suoi poveri contadini punto democratici; parlava della fede
						come un uomo che nella sua giovinezza ha combattuto per non smarrirla e,
						avendo pur vinto, guarda con grande indulgenza a chi ha lottato e perduto.
						Narrava che la neve, il gelo e le grandi piogge, avevano danneggiato il
						soffitto della sua chiesa e che, la domenica precedente, vi era venuto per
						caso a suonare l'organo un giovane maestro, il quale aveva magistralmente
						eseguita certa musica di un tedesco, di Bach, gli pareva. Al popolo la
						musica era piaciuta poco: ma lui n'era ancora imparadisato. Raccontava che i
						lavori della cartiera erano molto avanzati e che parecchi tegami e cocci
						preistorici, scoperti nello scavo delle fondamenta, fregiavano adesso il suo
						museo privato. Annunciava che le tepide coste dei suoi monti, le rive
						settentrionali del lago, erano in piena primavera e ne descriveva l'aspetto
						con studiata eleganza di stile. Chiudeva con un caldo invito agli Steinegge
						di venir a passare qualche giorno da lui presto, presto.</p>
               <p>Edith ripetè quasi alla lettera lo scritto del curato, omettendone solo una
						certa parte. Era strano udir parlar di lago, di montagne, di vita semplice,
						sul corso di Porta Venezia tra il doppio flutto della gente che calava ai
						bastioni, tra il fragor sordo delle ruote sulle trottatoie e il calpestìo
						vibrato dei cavalli di lusso, davanti alle cantonate bianche, rosse, gialle
						di affissi d'ogni genere. Non c'era più sole; le nubi dorate riflettevano da
						ponente una luce calda sulle case più alte e il vento portava in viso tratto
						tratto odore di primavera, di sigari, di profumeria. Le signore che
						scendevano il bastione in carrozza, parevano correr giù verso l'orizzonte
						limpido, abbandonarsi con insolito languore, silenziose, alle carezze
						dell'aria tepida. E due lunghi rivi neri di gente, picchiettati d'abiti
						chiari femminili, scendevano a destra e a sinistra del Corso con un gran
						rombo confuso di passi e di voci, come due lunghe striscie di stoffa pesante
						trascinate pei marciapiedi fuori del fitto ombroso della città. Tutte le
						finestre erano aperte. Pareva a Silla che tutti i cuori lo fossero pure, che
						quella corrente di uomini portasse tesori di pensieri gai, d'immagini
						ridenti, che riflettesse la ingenua giovinezza eterna della primavera. Anche
						nel color delle pietre, tuttavia calde di sole, egli sentiva il prepotente
						aprile che non valendo a mettervi la vita, ve ne metteva quasi il desiderio,
						la speranza lontana. Non gli toccava il cuore udir parlare del lago e delle
						montagne; nessuna voce del passato si ridestava in lui.</p>
               <p>— Non scrive altro quel signor curato? — disse egli a Edith.</p>
               <p>— Null'altro — rispose per lei Steinegge.</p>
               <p>— Come? Non parla del Palazzo?</p>
               <p>— Oh, qualche parola, sì.</p>
               <p>— Non parla del matrimonio di donna Marina?</p>
               <p>Steinegge non potè rispondere, perchè un tilbury sopravvenne di gran trotto,
						tuonando sul ciottolato vicino a Silla che si voltò a guardare il cavallo,
						un bel sauro snello.</p>
               <p>— Bello — s'affrettò a dire il capitano di cavalleria, appena passato il
						tilbury — bello, ma troppo leggero. Cavallo ungherese; io conosco. Migliore
						da sella.</p>
               <p>— Dunque — ripetè Silla — non parla del matrimonio?</p>
               <p>Steinegge lo guardò. Non gli pareva vero che fosse così indifferente.</p>
               <p>— Sì — diss'egli — mi pare che scriva qualche cosa.</p>
               <p>— Suo padre fa il diplomatico, signorina.</p>
               <p>— Non lo credo — rispose Edith. — Lo faresti troppo male, papà; non è vero?
						Ma, e Lei, signor Silla, cosa fa?</p>
               <p>— Faccio il curioso, vuol dire. Ha ragione. Ma è curiosità innocentissima, lo
						creda.</p>
               <p>Disse queste ultime parole con enfasi, come per far loro esprimere più di
						quello che potevano. Allora Steinegge uscì dalle sue trincee; con qualche
						cautela, però spiegandosi lentamente.</p>
               <p>— Ecco — diss'egli — pare che le cose vadano liscie e che il matrimonio non
						tarderà molto a farsi.</p>
               <p>— Lo credo bene. Non è combinato da sei mesi?</p>
               <p>— Sì, sì, ma capite bene, caro amico, i preparativi, questo è lungo. Adesso
						poi si fa presto, pare; prestissimo.</p>
               <p>— Me ne rallegro assai — disse Silla tranquillamente.</p>
               <p>Steinegge fece uscire anche le riserve.</p>
               <p>— Il matrimonio — diss'egli — si fa, pare, questa sera; ventinove aprile.
						Pare che il popolo vuol fare grandi cose: musiche, fuochi d'artificio. Ci è
						stata la scritta. Si dice che il conte Cesare voleva costituire a donna
						Marina una dote di trecentoventimila lire, ma che essa ha preferito
						un'obbligazione diretta del conte allo sposo per questa somma, da
						sottoscriversi all'atto del matrimonio. Il conte Cesare non è stato bene due
						giorni, ma ora è guarito. Il conte Nepo si è fermato al Palazzo una
						settimana, in principio di questo mese, e i domestici vanno dicendo che è
						molto avaro, ma il parroco afferma che non è vero e racconta di aver
						ricevuto cento lire per i poveri.</p>
               <p>Steinegge scherzò su questo splendore di munificenza che aveva abbagliato il
						povero prete; ma Silla lo contraddisse risolutamente, sostenne che alle
						buone azioni non si piglia la misura e che non si arrovesciano per guardarne
						la fodera. Parlava vivacissimo, di vena, interrompendosi spesso per salutare
						i suoi conoscenti, per fare a Edith osservazioni gaie su persone e cose che
						gli passavano sotto gli occhi. Tutti coloro che lo salutavano, guardavano
						poi Edith curiosamente. Edith gli rispondeva breve, senza guardarlo, o solo
						quando non ne poteva a meno. Ella non sorrideva più, si era fatta grave.
						Prese il braccio di suo padre.</p>
               <p>Si ammutolì poco a poco esso pure. Sospettò che Edith avesse attribuito un
						significato preciso alla sua dichiarata indifferenza per il matrimonio della
						marchesina di Malombra, e che volesse tenersi in guardia. Il cuore gli battè
						forte, una oscura dolcezza gli confuse i pensieri. Qualcuno, dall'onda della
						gente, lo salutò in quel momento; non rispose. Camminava in mezzo alla folla
						come se nè vedesse nè udisse alcuno.</p>
               <p>Erano giunti presso al bastione. Vi spirava un'aria men tepida, pregna
						dell'odor de' prati; ma la folla liva tuttavia densa al viale di sinistra;
						e, al di sopra de' cappelli, si vedevano sfilar lentamente nel viale di
						mezzo, facendo il giro, cocchieri pettoruti, cocchieri umili, cocchieri
						appaiati a staffieri, cocchieri solitari, cocchieri soddisfatti, cocchieri
						rassegnati, cocchieri scuri, cocchieri gialli, rossi, azzurri e verdi. Edith
						avrebbe voluto ritornare indietro; l'aria le pareva umida; temeva che suo
						padre ne soffrisse. Steinegge ne rise. Quando mai aveva notato sua figlia
						ch'egli si curasse del secco e dell'umido? E il Corso lo divertiva tanto!
						Edith non insistè.</p>
               <p>All'entrata del viale, Steinegge alzò in aria tutt'e due le braccia e tirò
						un'allegra mitraglia d'interiezioni tedesche a un signore piantato lì a
						vedere sfilare le carrozze. Questo signore, un tal C..., col quale Steinegge
						aveva tentato fondare tempo addietro una Corrispondenza litografata, si
						voltò, lo guardò e gli venne incontro stendendogli la mano.</p>
               <p>— Scusate — disse Steinegge a Edith e Silla, — questo è C... Io debbo
						parlare. Andate avanti; vengo subito.</p>
               <p>Edith non ebbe tempo di rispondere perchè suo padre era già sguisciato via
						attraverso la gente che, sopravvenendo fitta e continua, non consentiva di
						fermarsi. Fatti pochi passi, ella volle uscire sul gran viale e guardare
						indietro, ma non vide suo padre. Fermarsi lì ad aspettare non le garbava; le
						pareva di sentirsi più imbarazzata, più sola. Silla le consigliò
						sommessamente di andare avanti, come le aveva detto suo padre, ond'egli,
						passando oltre fra la gente, non li avesse poi a cercar senza frutto.</p>
               <p>Essi camminavano fra il viale affollato e il lungo cordone di curiosi intenti
						a guardar le carrozze che andavano al passo, fermandosi di tempo in tempo.
						Camminavano discosti l'uno dall'altra, senza parlare, guardando tutte le
						carrozze con grande attenzione, fossero calessi alla Daumont o sudicie
						cittadine. Ad ogni tratto Edith voltava il capo a guardar indietro.</p>
               <p>Intanto le sconfinate campagne di levante, al di là del bastione, si vedevano
						nelle ombre della sera sotto l'azzurro pallido del cielo che si confondeva
						quasi, laggiù all'orizzonte, con esse, distese, aperte avidamente agli
						inenarrabili amori della notte di aprile. Apparivano fra una carrozza e
						l'altra, scomparivano, riapparivano, grande immagine di pace, al di là di
						quel brulichìo mondano. A ponente le case oscure della città si disegnavano
						sul cielo aranciato che posava una languida luce calda nei bassi prati dei
						giardini, sul margine scoperto del viale. La striscia nera della gente a
						piedi moveva lenta, assaporando l'ora dolce, l'aria pura, odorata di
						primavera e di eleganza, il rumor soffice delle carrozze, musica della
						ricchezza indolente, piena d'immagini tentatrici. E le signore, negli
						equipaggi di gala, passavano e ripassavano sotto la nebbia verdognola dei
						grandi platani, come Dee infingarde, fra gli sguardi ardenti, la curiosità
						invidiosa del pubblico, blandite da questi acri vapori d'ammirazione, fiso
						l'occhio al di sopra di essi, in qualche invisibile. Quel moto lento e
						molle, quella stanca inquietudine umana parevano consentire col nuovo
						turbamento, con le nascenti passioni della terra. Silla avrebbe voluto
						parlare, interrompere un silenzio pieno d'imbarazzo e di trepide
						immaginazioni, ma non ne trovava la via. Arrivarono davanti al caffè dei
						giardini mentre molte persone se ne rovesciavano sul viale, rompendo la
						corrente del passaggio. Egli offerse allora il braccio alla sua compagna,
						che lo ringraziò e vi pose appena la mano. Silla sentì sul cuore quel tocco
						leggero. Fendette la gente, facendo strada a Edith, guardando alla sfuggita
						la piccola mano che gli pendeva inerte sul braccio. Strinse, per istinto, il
						braccio, e senza saper bene quello che si dicesse, sentendo confusamente di
						fare un discorso avventato:</p>
               <p>— Scusi — cominciò — donna Marina Le ha mai parlato di me?</p>
               <p>Edith non s'aspettava una domanda simile. Non ritirò più la mano e rispose
						semplicemente:</p>
               <p>— Sì.</p>
               <p>Certo ella stava preparando qualche spiegazione cauta per una seconda
						domanda, inevitabile; ma la seconda domanda non venne.</p>
               <p>— Che sera soave! — disse Silla. — Si rinasce. Si sente l'aprile nel cuore.
						Lei non voleva dirmi tutto quello che ha scritto quel signor curato: e io ho
						avuto tanto piacere di udirlo da Suo padre!</p>
               <p>Il braccio di Edith si mosse un poco, ma non si ritrasse.</p>
               <p>— Ella non sa, quando si ha una mano ferita, come si eviti ogni stretta,
						anche d'un'altra mano amica, e quale consolazione sia sentirsela afferrare
						un giorno e non provare più dolore.</p>
               <p>— Vuol dire — rispose Edith — ch'era una scalfittura e che questa persona
						teme molto il male. Se son poi ferite dell'anima, allora per me sarebbe un
						grande avvilimento non sentirle più, guarire come si guarisce da una febbre,
						come queste piante guariscono dall'inverno. Non le pare? Quanta gente! E
						papà che non viene?</p>
               <p>Ella si sciolse pian piano da Silla e si fermò; Steinegge non compariva.</p>
               <p>— Perdoni, signorina Edith — disse Silla con voce leggermente tremante. —
						Ella mi giudica male. Ad esser giudicato male ci sono avvezzo sin da quando
						è morta mia madre. La colpa n'è in gran parte mia, del mio carattere; però è
						una cosa amara! Con un po' di orgoglio e di fede in altri giudici o qua o
						via di qua, si resiste; ma qualche volta anche l'orgoglio e la fede cascano
						in fondo al cuore; il cuore stesso pare che si sprofondi. Mi lasci dire una
						parola, signorina Edith. Io non trovo negli uomini che indifferenza e nella
						fortuna che derisione. Vado tuttavia avanti a fronte alta, finora; ma creda,
						è crudele ferire uno cui tutti voltan le spalle. La prego di darmi il suo
						braccio e di ascoltarmi un momento.</p>
               <p>— Non credo d'averla offesa — disse Edith, appoggiando ancora la mano al
						braccio di lui — son cose umane.</p>
               <p>Egli prese risolutamente con la sinistra quella mano restìa, allargò il
						braccio, la trasse avanti e parlò tra la folla indifferente, a voce bassa,
						con maggior effusione di cuore, con maggior franchezza di spirito che se si
						fosse trovato con Edith in un deserto:</p>
               <p>— Cose umane? Sì, certo, ma non la cosa che Lei crede. Non sono guarito come
						una pianta, a forza di sole e d'aria, dimenticando; ho voluto guarire con
						indomita volontà; mi sono strappato dal cuore una febbre maligna che mi
						avviliva. Perchè io non la stimo e non l'ho stimata mai.</p>
               <p>— No? — disse Edith con vivacità involontaria.</p>
               <p>— No, mai. Mi creda, Lei che ha l'anima tanto alta. Ho bisogno che
						qualcheduno come Lei mi creda e abbia un poco di amicizia per me. Non ne
						parlo mai a nessuno, sa, ma mi succede spesso, solo come sono,
						senz'amicizie, senz'amore, senza genio, senza riputazione, senza speranze,
						mi succede di sentirmi morire nell'altezza in cui mi sforzo di tenere il mio
						spirito, studiando, lavorando, pensando a Dio. Sento allora tante voci
						sinistre, sempre più forti, sempre più forti, chiamarmi giù abbasso, in
						qualche fango che spenga il pensiero. Scusi, signorina Edith, Le dà noia che
						io parli tanto di me?</p>
               <p>— Oh no — diss'ella piano. — Non avrei creduto quello che dice.</p>
               <p>— Lo so; il mio cuore è ben chiuso di solito. Questa sera parlo perchè mi
						pare di essere in sogno.</p>
               <p>— Ella sogna — disse Edith — di parlare ad una persona morta da lungo tempo,
						cui può confidarsi.</p>
               <p>— No, faccio un sogno da notte di primavera, come ne potranno fare questi
						vecchi platani pieni di speranze, quando si alzerà la luna e la gente andrà
						via. Sogno di mettere anch'io una volta foglie e fiori, di parlar sottovoce,
						dopo tanto silenzio, con la primavera blanda, di raccontarle tutte le
						tristezze dell'autunno e dell'inverno, come se fossero passati de' secoli.
						Dunque senta. Io non la stimavo. Premetto questo: nelle mie ore di sconforto
						ho sempre avuto lo stolido istinto di qualche fatalità oscura che mi domini.
						Ora Suo padre non ha potuto raccontarle tutto perchè non sa tutto. Io mi
						confido alla primavera blanda. Qualche tempo fa ho pubblicato un libro
						anonimo, intitolato Un sogno.</p>
               <p>— Si potrà leggere? — chiese Edith.</p>
               <p>— Lo leggerà. Poco tempo prima ch'io partissi pel Palazzo, capitò, alla
						tipografia ond'era uscito il libro, una lettera diretta all'autore di Un
						sogno e sottoscritta Cecilia. Era una lettera sfavillante di spirito
						sarcastico, intarsiata di motti francesi, profumata, in cui si parlava molto
						di fatalità e di destino. Il tono di questa signora Cecilia non mi era
						pienamente simpatico, ma pure la lettera aveva un certo fascino d'ingegno e
						di stranezza: e poi, sorrida pure, blandiva il mio amor proprio che ha ben
						di rado assaporato la lode pubblica, e trovava una dolcezza molto più
						delicata nelle parole direttemi segretamente da una lettrice sconosciuta.
						Vede se Le confido anche le mie miserie. Insomma risposi. La replica di
						Cecilia mi capitò la vigilia della mia partenza per il Palazzo. Era piena di
						frizzi e di domande curiose, impertinenti. Decisi di rompere; le scrissi
						un'ultima lettera che cominciai a Palazzo e spedii qui nei due giorni in cui
						venni a prender i miei libri. Lei sa da Suo padre per qual ragione e in qual
						modo partii dal Palazzo. Quel giorno stesso avevo scoperto per caso,
						indovini!... che Cecilia era donna Marina. Nella notte parto, trovo lei
						nella sua lancia. Avemmo un colloquio violento. Sopravvenne un temporale;
						dovetti ricondurla a casa. Non le dirò come nè perchè, ma fui tentato
						fieramente di non partire più. Mi strappai da lei gittandole il suo finto
						nome, Cecilia. Fuggii pieno di sgomento, pieno della stolta idea che mi
						perseguita, d'esser giuoco di una potenza nemica che mi mostra ogni tanto la
						felicità vicina, me la offre, me la porta via quando sto per afferrarla. Ci
						volle tutto il mio orgoglio... Lei mi crede modesto, signorina Edith?... No,
						non lo sono, tranne qualche volta, nelle ore di scoramento; allora mi sento
						abbietto addirittura. Ci volle dunque tutto il mio orgoglio spiritualista
						per giungere a calcarmi ai piedi queste paure vigliacche; ci volle, per
						liberarmi da sentimenti non degni, un lavorar feroce, sia tuffandomi ne'
						libri antichi come in acque fredde, sia scrivendo di cose ideali in cui il
						mio pensiero si esalta e si riposa. E così ho vinto. Solo questa sera potei
						comprendere quanto pienamente ho vinto. E Lei...</p>
               <p>— Oh — disse allora Edith fermandosi — dove siamo?</p>
               <p>Erano soli sul viale. Avevano oltrepassato senza avvedersene il punto dove le
						carrozze e la gente giravano indietro.</p>
               <p>Edith arrossì della sua distrazione e si voltò in fretta, lasciando il
						braccio di Silla. Poi temè forse di averlo offeso con quell'atto brusco.</p>
               <p>— Non potevo sapere queste cose — diss'ella. — Non ho compreso tutto quello
						che ha raccontato, ma lo credo. Se sapesse quale concetto ha di Lei mio
						padre! Non sono italiana — soggiunse con forza — non so se è vero ch'Ella
						non ha riputazione; ma non è certo vero — continuò abbassando la voce — che
						Ella non ha amicizie.</p>
               <p>Fosse per la tenera poesia d'aprile o per la emozione delle confidenze
						recenti, Silla era così disposto che le semplici parole di lei gli
						abbuiarono la vista. Le riprese il braccio.</p>
               <p>— Ah — disse — è vero, è vero ch'Ella mi crede anche se non mi comprende
						interamente, è vero che ha fede in me? Ebbene, la riputazione, la fama più
						splendida, io la darei cento, mille volte se l'avessi, non per un'amicizia,
						non basta...</p>
               <p>Il braccio di Edith tremò nel suo.</p>
               <p>Egli proseguì con voce incerta, diversa dalla sua solita, camminando come se
						le gambe non sapessero tenere la via diritta nè la misura del passo:</p>
               <p>— Per un'anima. Per un'anima che accettasse, che volesse da me, per sè sola,
						le creazioni del mio ingegno e del mio cuore; per un'anima chiusa a tutti
						fuor che a me, com'io sarei chiuso in lei. Dovrebbe essere appassionata e
						pura come il puro cielo. Noi ameremmo insieme, uno attraverso l'altro, Dio e
						il creato con un amore di potenza sovrumana. Pare a me che saremmo forti
						nella nostra unione, come tutta questa gente non sospetta neppure che si
						possa esserlo, più forti del tempo, della sventura e della morte; pare a me
						che intenderemmo l'essere delle cose, il loro spirito; che ci
						attraverserebbero la mente visioni del nostro avvenire, splendori
						incredibili di visioni. La troverò quest'anima?</p>
               <p>— Sarebbe un'anima egoista — disse Edith — se volesse tutte per sè sola le
						opere del Suo ingegno e del Suo cuore. La gloria, lo sento, deve avere in sè
						qualche cosa di vuoto, persino, di triste forse, per uno spirito come il
						Suo; ma aver la potenza di far amare, di far piangere, di muovere le anime
						al bene e non usarla! Avere della luce nel pensiero e nasconderla, non
						inviarla dritta a traverso questa gran confusione torbida del mondo!</p>
               <p>— Questo non è per me, signorina Edith. Il poco che ho scritto è affondato in
						silenzio, partecipando della mia sfortuna. Forse qualcuno, un giorno,
						frugando, per farsi del merito, tra le cose dimenticate...</p>
               <p>Ecco Steinegge, rosso, trafelato.</p>
               <p>— Finalmente! — diss'egli. — Io credeva che eravate saliti sopra qualche
						albero. Io ho corso su e giù come un bracco.</p>
               <p>— Perdonami, caro papà — disse Edith soavemente, staccandosi da Silla e
						prendendo il braccio di suo padre, benchè questi, sempre cerimonioso,
						protestasse. — Siamo esciti per un breve tratto dalla gente.</p>
               <p>Ella gli parlò carezzevole, in tedesco, stringendosi a lui quasi volesse
						compensarlo, provasse un rimorso. Il povero Steinegge, imparadisato, si
						scusava di non averli raggiunti prima, come se la colpa fosse sua. Silla non
						parlava.</p>
               <p>Passeggiarono così un pezzo. La gente e le carrozze si venivano ormai
						diradando. I viali, i giardini, le case lontane s'intorbidavano di mistero.
						Le donne, camminando languidamente, guardavano i passeggeri con occhi fatti
						audaci dall'ombra. Si udiva parlare sotto i viali, da lontano; di là dai
						giardini, lungo le case tenebrose, i fanali, occhi ardenti della grande
						città pronta al piacere, si aprivano uno dopo l'altro. Sopra le case il
						cielo sereno, senza stelle, aveva ancora un tepido chiaror di perla che si
						stendeva blando sul margine scoperto del bastione e sulla spianata bianca
						del caffè dei giardini, a cui Steinegge si avviava con propositi di
						munificenza. In faccia al cavalcavia era fermo un elegante calesse vuoto.
						Uno staffiere teneva aperto lo sportello, volgendo il capo a due signore che
						venivano dal caffè. Silla salutò.</p>
               <p>Una di quelle, nel passargli vicino, gli disse con una vocina piena di
						grazie:</p>
               <p>Si ricordi. Dopo il Re.</p>
               <p>— Io mi congratulo molto, caro amico — disse Steinegge.</p>
               <p>— Oh, di che? — rispose Silla sdegnosamente. — È la signora De Bella.
						Un'antipatica bambola di Parigi. Non ci vado mai. Se sapeste come l'ho
						conosciuta! Lo scorso autunno un certo G... che studia filologia a Berlino,
						mi manda dei versi di un nostro antico poeta, Bonvesin de Riva, stampati
						colà. Contemporaneamente manda degli altri libri fors'anche delle
						fotografie, a questa signora che allora era a Varese. Per un equivoco della
						Posta, anche il mio libriccino fu portato a casa sua, qui a Milano. Ella fa
						una corsa da Varese proprio quel giorno e m'incontra in via San Giuseppe con
						mia zia Pernetti che accompagnavo. Mia zia si ferma, e dopo molte
						chiacchiere ha la bontà di presentarmi. Questa signora fa un atto di
						sorpresa. "Ma io" dice "ho della roba Sua!" Io non capisco e non rispondo.
						"Lei" soggiunge "è ben l'autore di Un sogno?". Rimasi sbalordito. Allora
						ella mi parla, ridendo, del libriccino, e mi dice candidamente che G... ci
						aveva posto dentro un biglietto dove si leggeva: «Mandami una copia del tuo
						Sogno». Mi fece mille premure perchè andassi a trovarla, e vi andai difatti
						un paio di volte in dicembre. Poi non ci tornai più. Oggi mi ha scritto che
						desiderava parlarmi e che ci vada domani sera dopo il teatro.</p>
               <p>Silla raccontò tutto questo con calore, come se volesse giustificarsi di
						quella relazione.</p>
               <p>Sedettero fuori del caffè. I fanali non v'erano ancora accesi e i tavoli
						quasi deserti. Uscivano invece dall'interno con la gran luce del gas, le
						voci vibrate dei garzoni, l'acciottolìo delle tazze e delle sottocoppe, il
						tintinnìo dei cucchiaini e delle monete buttate sui vassoi. Steinegge
						cominciò a parlare di quel tal C..., che aveva conosciuto in Oriente.
						S'erano trovati a Bukarest nel 1857 e, l'anno dopo, a Costantinopoli; quindi
						nel 1860 a Torino. Steinegge parlava assai volentieri del suo soggiorno nei
						dominii del "sublime portinaio". Da C... passò a Stambul e al Bosforo. Tocca
						il cuore udir parlare nelle ombre del crepuscolo di paesi lontani, di
						costumi bizzarri, di strane lingue sconosciute. Silla guardava spesso Edith,
						ascoltava il narratore come chi ascolta una dolce musica leggendo e
						pensando, che le sue lettere e i pensieri si colorano di poesia, e neppure
						una nota gli resta nella memoria. Era la elegante forma bruna di Edith
						ch'egli vestiva di poesia, udendo parlare di cipressi, di fontane moresche,
						di palazzi bianchi, di mare brillante. Ogni linea della bella persona gli
						appariva improntata di grazie nuove, gli pareva segno di un'idea attraente,
						impenetrabile. Non vedeva l'occhio, lo immaginava; ne sentiva sul cuore lo
						sguardo con la sua dolcezza. Immaginava pure i pensieri di lei; no, non i
						pensieri, ma piuttosto vagamente, la dignità e la tranquillità loro, la
						purezza altera. E sentiva in se stesso una luce serena, un calore così
						lontano, gli pareva, dall'indifferenza come dalla passione, un sorgere di
						non so quale indefinibile fede. Provava la sensazione di salire, alla
						lettera; e un singolare esaltamento della potenza visiva per cui le grandi
						ombre degli alberi del bastione, i profili taglienti delle macchie brune
						intorno a lui, gli oggetti vicini, tutto gli riesciva straordinariamente
						netto e vivo; nuovo, perciò, interessante come al tempo della sua
						fanciullezza.</p>
               <p>Steinegge intanto parlava. Descrisse un episodio comico della sua traversata
						da Costantinopoli a Messina. A quel punto il gas del fanale vicino, tocco
						dal lume dell'accenditore, divampò sonoro, arse in viso a Edith.</p>
               <p>Ella era pallidissima, grave, e non guardava suo padre. Si scosse allora e si
						pose ad ascoltarlo con attenzione troppo subitanea ed intensa per essere
						sincera. Silla se ne avvide, n'ebbe un lampo di piacere nel petto.</p>
               <p>Quando più tardi riaccompagnò a casa il padre e la figlia, pochissime parole
						furono scambiate fra loro. Nel separarsi, Silla stese la mano a Edith, che
						esitò ad accordargli la sua e la ritrasse tosto. Egli udì appena i saluti
						chiassosi di Steinegge: se n'andò via dolente e insieme avido di esser solo.
						Si allontanò a capo chino e a lenti passi, immaginando fortemente il viso
						pallido e gli occhi di lei quando il divampare del gas la sorprese;
						ripensando ad una ad una le parole scambiate, le proprie confidenze, la
						protesta d'amicizia, così singolare sulle caute labbra di Edith, la sua
						evidente trepidazione, nello staccarsi dal padre, dimenticato poi
						mentr'egli, Silla, le dava il braccio e le parlava. Non ne traeva nessuna
						espressa conclusione; si guardava il braccio là dove s'era posata la mano di
						Edith, odorava queste memorie come un profumo. E pareva che a poco a poco se
						ne inebriasse. Dalla via poco frequentata dove abitavano gli Steinegge,
						moveva inconscio verso il cuore della città. La gente cominciava a
						spesseggiare, crescevano gli splendori dei negozi, lo strepito delle
						carrozze. Alzò la testa e affrettò il passo. Gli saliva dentro una foga
						d'orgoglio non del tutto insolita in lui che in tali condizioni di spirito
						cercava, godeva la folla per la voluttà acuta di sentirsele ignoto e di
						sprezzarla, di dominarla col pensiero. Trovatosi a un tratto sul corso
						Vittorio, si gettò nel fiume della gente.</p>
               <p>Egli aveva detto a Edith: — Un'anima! Un'anima sola che accetti le creazioni
						del mio ingegno! — Ma questo era il grido delle sue tristezze scorate,
						quando si sentiva debole a fronte del mondo indifferente e di un sinistro
						demonio confitto nel suo fianco. Grido dell'ora nera, vôta di fede e di
						speranza. Non sarebbe stato sincero quando l'ingegno gli ardeva di vigore
						audace e il demonio sinistro taceva; che allora l'uomo, ebbro di felicità
						fiera, disprezzava le dimenticanze del pubblico, le ingiustizie amare della
						critica, la insolenza dei fortunati, il maligno volto della stessa beffarda
						fortuna; scriveva, non per ambizione, nè per diletto, nè pel sublime amore
						dell'Arte ch'è la musa dei grandi ingegni, ma per la coscienza di un dovere
						ideale verso Dio, per obbedire alla vasta mano prepotente che gli si
						piantava tra le spalle, lo curvava, lo schiacciava sul suo tavolo di lavoro,
						spremendogli dal cuore il sangue vitale che ora ingiallisce ne' suoi libri
						dimenticati. Tra queste rade ore splendide gli correvano lunghi intervalli
						bui. La vasta mano si alzava dalle sue spalle, ogni luce di pensiero si
						spegneva in una tenebra pesante d'inerzia; tutte le passate delusioni lo
						rimordevano al cuore, tutte le vecchie ferite sanguinavano; egli numerava
						con acre piacere doloroso le fallite speranze della prima giovinezza, le
						contrarietà strane, incredibili che aveva provate, sempre e dovunque, sul
						suo cammino, le funeste contraddizioni insite nella sua stessa natura; a
						poco a poco non lavorava, non pregava più, non sentiva più Dio. Allora il
						suo paziente nemico mortale, il demonio confitto nel suo fianco, sorgeva e
						gli strideva nel sangue.</p>
               <p>Era il demonio della voluttà tetra. L'adolescenza e la prima giovinezza di
						Silla erano state pure. La santa protezione di sua madre, le tendenze
						artistiche e la squisita nobiltà del suo spirito, la fatica degli studi,
						l'ambizione letteraria, lo avevano preservato dalle corruzioni grossolane
						che avvelenano quell'età. Aveva allora il sangue tranquillo, la mente
						illuminata di bellezze femminili ideali, sovrumane per l'intelligenza ancor
						più che per la perfezione delle forme. Di tempo in tempo si credeva
						innamorato. I suoi amori cercavano sempre lo sconosciuto e l'impossibile.
						Uno sguardo, un sorriso, una voce di qualche dama di cui non sapeva il nome,
						gli si figgevano in cuore per mesi. Allora il solo pensiero degli amori vili
						gli metteva orrore; tutto il fuoco della sua giovinezza bruciava nel cuore e
						nel cervello. Dopo le prime disillusioni letterarie, nell'abbattimento che
						ne seguì, quel fuoco divorante gli scese intero ai sensi. Egli vi ripugnò
						lungamente e quindi si gittò abbasso. Non cercò facili amori, gli era
						impossibile piegar l'anima alla ipocrisia di parole menzognere: volle il
						tetro piacere muto che si offre nelle ombre cittadine. Ne uscì tosto
						stupefatto, palpitante, in ira a se stesso; ritrovò il calore perduto
						dell'ingegno e dell'affetto, ritrovò i suoi amori ideali, riprese la penna,
						afferrò il concetto del dovere verso Dio come una fune di salvamento.
						Ricadde quindi e si rialzò più volte, lottando sempre, soffrendo nella
						sconfitta incredibili prostrazioni di spirito, col presentimento angoscioso
						di un'ultima caduta irrimediabile, di un abisso che lo avrebbe finalmente
						inghiottito per sempre. Perchè in lui l'antagonismo dello spirito e dei
						sensi era così violento che il prevalere di una parte opprimeva l'altra. Non
						aveva mai conosciuto il giusto equilibrio dell'amore umano nè potuto trovar
						durevole corrispondenza di quell'affetto sublime e puro ch'egli invocava con
						angoscia quando Iddio si ritraeva da lui. Gli era toccata due volte la rara
						e inestimabile ventura di essere amato come voleva egli, col fuoco
						dell'anima. Uno di questi amori fu troncato subito da necessità fatali e
						ineluttabili; l'altro scomparve misteriosamente, lasciando Silla pieno di
						terrore, come se avesse veduta l'ombra e udito il sarcasmo del destino. La
						passione di sensi e di fantasia ispiratagli da Marina lo attraversò quale
						una vampa di polvere. Tornato a Milano, spense a forza il bruciante ricordo
						di lei in ostinati studi di greco e di filosofia religiosa alternati con un
						lavoro fantastico e uno studio morale. Non fu mai colto in quell'inverno dal
						cupo silenzio interiore che soleva precedere in lui le tempeste furiose dei
						sensi. Una così lunga tranquillità gli ritemprò lo spirito, gli rese quasi
						la freschezza dell'adolescenza; e ora, con lo sguardo e la dolce voce di
						Edith nel petto, egli si sentiva casto e potente, guardava in faccia
						all'avvenire aperto, vôto di fantasmi paurosi. Andava fra la gente colla
						voluttà del nuotatore gagliardo che fende da padrone la spuma e il fragore
						delle onde. Sentiva la stolta fede che sarebbe giunto un giorno a
						signoreggiar con l'ingegno quella folla così avida negli occhi di bellezza
						fisica, di piacere, ferma e densa intorno al fulgore dei gioielli, ferma e
						densa intorno alla ridente luce di certe altre vetrine, paradisi della gola;
						palpitante nel sinistro fascino dell'oro, abbrutita nelle cupidigie del
						ventre. Qual sogno opporsi a lei, sfidarne la viltà e la superbia,
						frustrarla in viso come una fiera, gittarla indietro sgomenta e doma, con la
						potenza di una divina ispirazione interiore e della parola, amando ed
						essendo amato senza fine da una donna come Edith, sicuro, in questa fiamma,
						dal fango ignobile!</p>
               <p>Passava, così fantasticando, lungo il Duomo. La tacita mole enorme, assediata
						dai fanali a gas, pigmee scolte del secolo nemico, ne portava sul fianco il
						picciol lume che moriva a breve altezza nell'ombra; e l'ombra sfumava più in
						su in un fioco albor puro, dove salivano guglie, pinnacoli, trine marmoree
						color di neve lontana, prima dell'aurora. Quella visione di marmi e di luna,
						inutili, adorabili magnificenze dell'ideale, ruppe a Silla le fantasie,
						forse non vôte di ambizione e di rancori contro gli uomini, gli refrigerò il
						cuore, vi mise un gran desiderio di silenzio. Egli si avviò verso casa sua.
						Abitava lontano, presso Sant'Ambrogio. Quando entrò nella chiara piazza
						deserta gli si affacciò, alta sopra le case di via S. Vittore, la luna.
						Silla trasalì e si levò il cappello involontariamente. Aveva ella presieduto
						alla sua nascita la fredda e solenne signora che veniva a guardarlo
						tristamente in faccia nei momenti gravi della vita, adesso come un'altra
						sera, quand'ella usciva tra i nuvoloni sull'Alpe di Fiori e gittava nelle
						acque nere del lago una spezzata lama d'argento? Silla rise di se stesso e
						si disse che era un saluto di congedo alla vecchia amante.</p>
               <p>Egli vegliò a lungo nella sua cameretta al quarto piano, che guardava in un
						cortile quadrato, stretto e profondo. Tenne la finestra aperta. Fuori della
						finestra sul ballatoio c'eran de' vasi fioriti di violacciocche, che
						mandavano odore nella stanza. Dal suo tavolo Silla vedeva sopra la opposta
						muraglia bianca, tra gli abbaini e i fumaioli del tetto, una lista di cielo
						e qualche stella pallida nella luce lunare. Egli trasse il manoscritto di un
						racconto incominciato durante l'inverno con questo titolo — Nemesi — ne
						rilesse alcune pagine e non gli piacquero. Depose il manoscritto, pensò a
						Edith.</p>
               <p>— Buona sera — disse una voce dalla finestra.</p>
               <p>Era uno studente dell'Istituto Superiore che alloggiava in fondo al
						ballatoio. Silla lo salutò.</p>
               <p>— Vengo di là, sa — soggiunse l'altro che si compiaceva di raccontargli i
						suoi amori. — Mi ha congedato subito e non vuole che ci torni prima di
						posdomani, perchè dice di essere andata oggi a confessarsi. Ma che fatica ha
						fatto! Che fatica!</p>
               <p>Il giovane pareva ubbriaco di questo pensiero. Parlava ridendo, ansando.</p>
               <p>— Sa, sono sentimentale per forza questa sera. Farò un po' di musica. Farò
						uscire dalla finestra quella bionda, quella ch'è venuta l'altro ieri. Come?
						non la conosce? Al terzo piano, prima finestra a dritta. Dove c'è lume. Una
						francese. Buona sera.</p>
               <p>Se ne andò cantando a mezza voce sopra un motivo dei Lombardi certa strofetta
						composta per il prof. B...</p>
               <p>Per ridurre all'orizzonte</p>
               <p>La pendenza del terreno</p>
               <p>Si moltiplica il coseno</p>
               <p>Per la stessa inclinazion.</p>
               <p>Entrato nella sua camera, lasciò l'uscio spalancato e tempestò sul piano un
						walzer diabolico, da far ballare i morti. Silla, infastidito dal dialogo e
						dalla musica, si alzò per chiudere la finestra. Ma era così soave l'odore
						dei fiori, gli piaceva tanto quella muraglia tutta bianca di luna, quel
						cielo puro! Guardò abbasso. La signorina francese era uscita sul ballatoio
						del terzo piano e si appoggiava alla ringhiera, fumando. Due cameriere
						ballavano da un'altra parte e rispondevano a interlocutori invisibili; un
						capitano in pensione stava alla finestra, in berretto da notte, con la sua
						giovine governante. Silla chiuse la finestra. La santa notte di primavera
						gli pareva ammorbata e guasta. Chiuse vetri e imposte con impeto, tornò al
						suo tavolo, e dopo aver pensato a lungo con il capo tra le mani, afferrò un
						foglio di carta, scrisse precipitosamente:</p>
               <p>— È amore? Quale amore? Sono ancora tranquillo abbastanza, voglio riflettere,
						studiarmi finchè mi è possibile. Io sento, pensando a lei, di desiderare
						qualche cosa di ignoto a me stesso, d'inconcepibile dal pensiero umano. Il
						mio desiderio è tanto puro che lo scrivere — è puro — mi costa uno sforzo,
						mi ripugna. Ma tuttavia vi è veramente una commozione fisica in me,
						specialmente nel petto. Vi è un reale movimento nel sangue o nei nervi, che
						corrisponde alla esaltazione del mio spirito. Sono incapace, in questo
						punto, di ragionamento freddo, ma sento invincibilmente che se quello che io
						provo è amore, esso non è solamente spirituale. — Lo penso, lo credo, sono
						barlumi di una vita futura più nobile che si destano in me, presentimenti
						d'uno squisito amore fisico, non concepibile in questa tenebra. Solo questo
						io so, che deve essere immensamente più degno dello spirito, benchè forse
						capace ancora di altre sublimi trasformazioni. Tento immaginare la unione
						intera, il mio sguardo nel suo, il cuore nel cuore, un fuoco di pensieri
						commisti, un palpito che ad ogni momento ci divida e ci unisca. Sento
						altresì che queste idee esaltano la mia intelligenza e abbattono il corpo,
						ne troncano i desideri più vili.</p>
               <p>Signore degli spiriti, tu me li doni questi divini fantasmi, ombre del
						futuro, questi ardori che mi levano dal fango verso te. Non abbandonarmi, fa
						ch'io sia amato. Tu lo sai, non è solo dolcezza che io cerco nell'amore; è
						lo sdegno d'ogni viltà, è la forza di combattere per il bene e per il vero
						malgrado l'indifferenza degli uomini, l'occulto nemico esterno, i tuoi
						silenzi paurosi. Padre, rispondi al grido dell'anima mia, fa ch'io sia
						amato! Vedi, tra queste sublimi speranze mi assalta l'angoscia che siano una
						derisione ancora e mi stringo ad esse e sospiro.</p>
               <p>— Ah no!</p>
               <p>Gettò la penna, spiegazzò fra le dita lo scritto e lo arse alla candela.
						Prese poscia un libriccino di note. Rilesse queste parole tracciatevi anni
						prima:</p>
               <p>— È finito. Creare ancora, creare fantasmi di quanto ho desiderato invano,
						lasciare un ricordo, un'eco dell'anima mia profonda e partire attraverso gli
						abissi per qualche stella lontana da cui questa terra dura non si veda
						nemmeno! Dio, gli uomini, la giovinezza, la fede, l'amore, tutto mi
						abbandona.</p>
               <p>Vi scrisse sotto:</p>
               <p>— 29 aprile 1865.</p>
               <p>Spero.</p>
            </div>
            <div n="2" type="chapter" xml:id="IT0240030002">
               <head>CAPITOLO II.</head>
               <head>
                  <foreign>Quid me persequeris</foreign>?</head>
               <p>Egli dormì poco quella notte. Da S. Ambrogio la gran voce solenne delle ore
						gli riempiva la stanza, si confondeva al suo sopore inquieto, mettendovi
						l'aspettazione del domani sconosciuto. Verso l'alba si addormentò
						profondamente e non si svegliò che a giorno inoltrato. Una luce grigia
						entrava dalla finestra. Pioveva.</p>
               <p>Silla si sentiva rotta la persona come se avesse fatto quella notte venti
						leghe a piedi per domare una agitazione febbrile, cresciuta invece con la
						spossatezza del corpo. Gli venne l'idea di uscire per una lunga corsa sui
						bastioni ma poi non ne fece nulla. Rimase un pezzo seduto sul letto a
						guardar dalla finestra il cielo freddo, uggioso come di febbraio, i tetti
						lucidi e, contro le scure finestre opposte, i fili tremoli della piova che
						sussurravano sulle tegole come uno strascico di veli leggeri e
						schiamazzavano nel cortile sotto i canali.</p>
               <p>Guardava, si può dire senza pensare o, almeno, pensando senza il governo
						della volontà, disordinatamente. Era la penombra di un sogno in cui le idee
						duravano a muoversi a caso come ospiti stupefatti di stanze signorili dove
						il padrone non compare. Egli sentiva però nel cuore qualche cosa che la sera
						precedente non c'era ancora, un misto di stanchezza e di eccitazione, una
						sorda sofferenza che si ravvivava quando negli occhi intenti alla piova gli
						entrava lo sguardo immaginato di Edith. Era un triste dubbio che gli faceva
						male. Le nuvole grigie lo sapevano, la piova lo diceva e lo ripeteva:</p>
               <p>— Piangi, piangi, non ti ama, non ti ama.</p>
               <p>Egli durava fatica a difendersi dallo stolto sospetto che anche Edith avesse
						cangiato dalla sera precedente, come il cielo; che la notte, il sonno, altri
						pensieri avessero spenta la sua inclinazione nascente, se pure questa
						inclinazione non era un abbaglio visionario. Sarebbe andato da lei quel
						giorno stesso a portarle Un sogno; gliel'aveva promesso. Come ne sarebbe
						accolto?</p>
               <p>Teneva presso di sè quasi tutta l'edizione del suo libro, un gran fascio di
						copie, polverose al di fuori, candide, intatte al di dentro, come vecchie
						monachelle innocenti. Ne tolse una e pensò alla dedica che avrebbe dovuto
						scrivere. Ne preparò otto o dieci. Quale gli pareva fredda, quale
						pretensiosa. Finalmente scrisse sulla guardia del libro:</p>
               <p>Alla Primavera blanda</p>
               <p>C.S.</p>
               <p>Subito dopo ne fu malcontento, sentì che bisognava dire di più, farle
						intendere quel che sentiva. Sul libro stesso? No, non era conveniente.
						Perchè? Non trovò un perchè abbastanza imperioso e scrisse sotto la dedica:
						« La Primavera blanda è amata da uno scrittore oscuro cui nessuno ama. Per
						lei, per lei sola egli potrà esser grande e forte, vincer la fortuna e
						l'oblio. Se n'è respinto, si lascerà cadere a fondo. »</p>
               <p>Appena scritto volle troncare con un lavoro pacato quell'agitazione che lo
						spossava. Ricorse a un vecchio manoscritto, suo fedele compagno, che gli
						cresceva sotto lentamente, fra gli altri lavori, nutriti in parte con la
						meditazione astratta, in parte con la esperienza quotidiana degli uomini e
						della vita. Erano studi morali del vero. Pareva a Silla che la letteratura
						moderna fosse soverchiamente scarsa di questi libri in cui parecchi grandi
						scrittori del passato hanno ritratto l'uomo interno con tranquillità
						scientifica e con arte squisita di stile. E gli pareva che in tale studio i
						fatti e le osservazioni contemporanee dovessero raffrontarsi a fatti e
						osservazioni antiche, onde misurare il valore morale, relativo e assoluto,
						della nostra generazione. Per lui il valore delle trasformazioni religiose e
						politiche, degli stessi progressi scientifici e materiali si risolveva nella
						somma, non di verità o di prosperità, ma di bene e di male morale che ne
						discende; perchè se il bene in generale è lo scopo a cui tutta la molteplice
						attività umana intende, il bene morale è la sua legge stessa, la condizione
						della sua potenza durevole; senza dire che per mezzo di esso, termine d'una
						equazione misteriosa, l'uomo si accosta alla essenza della verità e della
						bellezza assai più che per mezzo della scienza e dell'arte. La quale arte
						egli giudicava a questa stregua medesima, pure disprezzando, come puerile e
						falsa, la teoria dell'insegnamento morale diretto. Teneva ch'esatte cifre
						misuratrici del valore morale esistessero veramente, ma fossero
						impenetrabili in questa vita allo spirito umano; non pregiava come elemento
						di ricerca quelle delle statistiche, in cui le unità vengono aggregate
						arbitrariamente per certi caratteri comuni, affatto esterni e propri, per
						alcuni rami di statistica, più della legge che dei fatti umani; tutti più o
						meno disformi tra loro nell'aspetto, e di cui non si può cogliere la vera
						misura morale che là dove si generano, dove la statistica non sa entrare,
						dove la osservazione psicologica può trovare argomento di classificarli in
						modo affatto nuovo, affatto impensato, da sconvolgere molte tabelle e molte
						opinioni. Preferiva perciò a grossolani indizi aritmetici l'opera degli
						osservatori morali, attenti a cogliere negli atti, nelle parole umane i
						motivi interni; l'opera di pensatori acuti nel coordinare queste
						osservazioni praticate da molti in ogni campo della vita, nel dedurre
						giudizi quasi scientifici. Voleva che le osservazioni si facessero e si
						esponessero con la massima precisione possibile; attribuiva perciò poco
						valore a quelle che sono nei romanzi. Ingegno non lucido, mistico di
						tendenze, potente per certe intuizioni fugaci piuttosto che per nerbo suo
						proprio e costante, egli aveva idee poco definite, poco pratiche; ardente
						spiritualista e perciò proclive a considerare di preferenza, nell'umanità,
						la origine e il fine; amava, anche in tenue materia, appoggiarsi a qualche
						grande principio generale. Era quindi male atto alla fredda osservazione
						scientifica, se pure ella è completamente possibile in tali argomenti e se
						il solo vero frutto da sperarne non è la conoscenza dell'osservatore
						stesso.</p>
               <p>Ma egli non obbediva soltanto a un concetto filosofico; cercava pure in quel
						lavoro certa consolazione delle offese recategli dal mondo. Tenuto in poca
						stima dai suoi congiunti che l'avevano per un sognatore ozioso; negletto
						dagli amici che si dilungavano da lui, amico inutile, seguendo la propria
						fortuna o le cure domestiche; ferito da inciviltà disdegnose di critici, di
						letterati, di editori, si compiaceva di studiare questi tipi familiari, sine
						ira et studio, con equa temperanza. Era il suo conforto orgoglioso tenerli
						sotto la penna e perdonar loro.</p>
               <p>Stava ora lavorando a un saggio sull'ipocrisia. Inconscio seguace d'idee
						preconcette e assolute, voleva dimostrarvi che la menzogna e la debolezza
						morale sono caratteristiche di questo tempo, salvo a dedurne in seguito che
						discendono dalle sue tendenze positiviste, ossia dall'essersi oscurato nelle
						anime il principio metafisico del vero; e che le verità conquistate
						nell'ordine fisico, infinitesimali raggi di quel principio, non hanno nè
						possono avere il menomo valore di sostituirlo quale generatore di salute
						morale. Molto più grave gli pareva questo prosperare della menzogna in tanta
						libertà di parola e d'azione. Perchè ne trovava infetta la vita sociale e
						politica, come le arti, le lettere e le industrie stesse, nelle quali
						discende a complice abbietta d'inganno persino la scienza. Osservava ne'
						suoi conoscenti il fenomeno frequentissimo dell'ipocrisia a rovescio, ossia
						la dissimulazione dei sentimenti più retti e più nobili, delle opinioni più
						ragionevoli; l'opposto linguaggio che erano usi tenere sulle persone e le
						cose, secondo il numero e la qualità degli uditori. Ne induceva che se le
						vere opinioni umane avessero improvvisamente a scoprirsi, il mondo
						sbigottirebbe di trovarsi tanto diverso da quello che crede. Una sì larga
						infusione di falsità volontaria, corrompendo interamente le parole e le
						azioni umane, deve generare il falso, che è quanto dire il male,
						nell'organismo della società, poichè questo si modifica senza posa per le
						parole, per le azioni umane. Silla preferiva la sincerità, anche
						nell'errore, a qualunque men disonesta ipocrisia. Citava esempi in appoggio
						al suo assunto, e aveva ora per le mani il suo amico Steinegge.</p>
               <p>Steinegge era un esempio singolare di rettitudine morale accoppiata alle
						opinioni più false in ogni argomento. V'erano nei suoi errori un candore,
						una sincerità leale senza pari. Egli non poteva neppur credere, in fatto,
						alla menzogna nè alla disonestà negli altri benchè dicesse male, in
						astratto, di mezzo mondo. Parlava da scettico e sarebbe caduto in ogni
						trappola di briccone volgare. Il suo calor generoso si apprendeva altrui, la
						sua schiettezza provocava schiettezza; e le opinioni, violente e zoppe,
						lungi dal nuocere, non si reggevano in piedi. Pareva a Silla che se fosse
						possibile rappresentare una generazione con un uomo solo, come altri ha
						fatto per la umanità intera, la generazione presente verrebbe raffigurata in
						un uomo colto, acuto di mente e basso di animo, attivo, ambizioso, doppio,
						sensuale senza passione, forte di molta fede in se stesso, vantatore, malato
						d'umori vaganti che lo molestano sempre a fior di pelle e talvolta gli
						minacciano i visceri. Steinegge era molto migliore di questo tipo. Sotto il
						suo cerimonioso abito nero del secolo decimonono v'era un gran cuore
						barbaro, pieno di idee sbagliate e di sangue sano. Silla pensava a lui con
						la penna inerte sulla carta e lo sguardo a' fili tremoli della piova. Non
						poteva continuare la sua tranquilla analisi psicologica; gli pareva di
						offendere quell'uomo ingenuo che gli voleva tanto bene, e certo non avrebbe
						sospettato mai che l'amico suo gli volesse praticare una vivisezione sul
						cervello e sul cuore. Se lo vedeva là ritto davanti col suo onesto viso
						cherusco e gli occhietti scintillanti, gli udiva dire con impeto
						soffocato:</p>
               <p>« La meritate voi? »</p>
               <p>E lui, Silla, si alzava in piedi, gli rispondeva: « La meriterò. Sarò il suo
						sostegno, la sua difesa e il suo orgoglio. Non si troverà in me un atomo di
						falsità mai, non un pensiero ond'ella sia esclusa. Combatterò, per le alte
						cose ch'ella ama, sotto gli occhi suoi, virilmente. »</p>
               <p>Poi quella voce gli faceva delle altre domande. Egli si commosse nel pensiero
						di tante fredde difficoltà amare, pronte per lui da ogni parte. Immaginò un
						altro colloquio intimo con la propria madre. Ella gli diceva con indulgente
						calma tante cose savie che a lui non sarebbero mai venute in mente; lo
						sgomentava e lo rincorava insieme con la sua pacata scienza della vita, con
						l'elevato concetto del dovere e la ferma fede nella volontà umana e nella
						provvidenza. No, non era facile l'avvenire. Dai suoi parenti materni non
						poteva attendere appoggio se non lasciando gli studi per il commercio. Gli
						avevano già detto chiaro che non sperasse essere incoraggiato da loro a
						vivere ozioso, a leggicchiare e scribacchiare senza costrutto. Gli pagavano
						il modico assegno di cui viveva stentatamente, frutto di una somma di
						ragione di sua madre che essi avevano trattenuta presso di sè salvandola dal
						naufragio di Silla. Più di così non era da aspettarsi da costoro che avevano
						edificato del proprio la canonica e le scuole comunali del paese dove
						filavano seta e villeggiavano. Ceder loro? Si sentiva portare in aria dallo
						sdegno solo a pensarvi. Avrebbe dovuto, accasandosi, trarre denaro dal
						proprio ingegno. Come? I suoi libri non gli avevano ancora fruttato un
						soldo, e il loro successo non lasciava presagire migliore fortuna per
						l'avvenire. Avrebbe tradotto qualche ora al giorno, dal francese e
						dall'inglese, a un tanto la pagina; ma era poi sicuro di trovar lavoro? Come
						correva la sua fantasia! E la grigia piova tremola gli ripeteva in fondo al
						cortile, per le grondaie, sui tetti lucidi:</p>
               <p>« Piangi, piangi, non ti ama, non ti ama. »</p>
               <p>Si alzò e uscì di casa.</p>
               <p>Più tardi egli non seppe ricordar bene che avesse fatto durante le lunghe ore
						trascorse da questo punto al momento in cui pose piede in casa Steinegge.
						Camminò trasognato, sui bastioni deserti, sotto i platani grondanti e per
						vie remote della città, senza riconoscerle: attraversò quartieri opposti a
						quello abitato dagli Steinegge. Si trattenne lungamente in un piccolo caffè
						tetro, dove due vecchi giuocavano al domino e la padrona, seduta accanto ad
						essi con un grosso gatto grigio sulle ginocchia, guardava piovere nella via
						stretta. Dietro il banco un orologio scandeva col suo tic tac minuti
						interminabili.</p>
               <p>Questi minuti eterni venivano sempre accelerando il passo; all'accostarsi del
						momento prestabilito battevano via a precipizio come il suo cuore.</p>
               <p>Giunto, per la più lunga via possibile, alla nota porta, non vi entrò nè si
						fermò. Gli parve che il suo destino l'attendesse là dentro. Andò avanti per
						qualche centinaio di passi, poi, bruscamente, tornò indietro, passò la
						soglia disprezzandosi, paragonandosi a un fanciullo ridicolo che desidera da
						lontano la donna amata e la teme da presso. Si volse alla portinaia senza
						parlare. Ella lo conosceva e disse alzando la testa dal lavoro: «In
						casa.»</p>
               <p>Salì le scale adagio, aggrappandosi nervosamente alla branca. Suonato il
						campanello si sentì chetare i nervi, si meravigliò seco stesso d'essersi
						lasciato tanto turbare dalla fantasia.</p>
               <p>— Oh! Oh! Caro amico! Date! Oh! questa è una grande fortuna con questo tempo
						tedesco. Date! — vociferò Steinegge, che gli aveva aperto e gli toglieva di
						mano a forza l'ombrello e il cappello.</p>
               <p>— Buon giorno, signor Silla — disse Edith quietamente. Ella era seduta presso
						la finestra e lavorava. Aveva alzato il viso, nè roseo, nè pallido, per il
						breve saluto e s'era volta quindi a guardar dalla finestra il «tempo
						tedesco.»</p>
               <p>Entrava lassù dallo sterminato cielo bianco una gran luce quasi nervosa. Sul
						tavolo, spoglio del suo bel tappeto azzurro e nero, posavano due o tre
						grossi volumi, un calamaio e un manoscritto aggruppati presso la sedia da
						dove s'era alzato Steinegge.</p>
               <p>— Voi vedete — disse Steinegge — questo Gneist è un grande uomo, grandemente
						stimato in Germania. Bisogna leggere un articolo di questa Rivista
							«<foreign>Unsere Zeit</foreign>.» Voi sapete? Oh, ff! Ma io sono un
						piccolo uomo, e quando ho tradotto cinque o sei pagine, non è possibile
						andare avanti; è questo. Voi, voi dovreste imparar presto il tedesco e
						tradurre il <foreign>Self-Government</foreign> per la nostra nazione. Io
						lavoro per il signor conte perchè io devo mangiare, ma io getto questa
						fatica in un pozzo, e poi io traduco in francese molto male. Io credo che
						guadagnereste molti denari perchè tutti gl'Italiani comprerebbero. No? Voi
						non credete? Voi non credete? Ooh! Questo mi meraviglia molto, caro amico.
						Se avessi denari, farei tradurre per speculazione a mie spese. No? Ah, no.
						Questo mi meraviglia molto. Sedete. Voi avete un libro?</p>
               <p>— È un libro che mi permetto di offrire alla signorina Edith — rispose Silla,
						posando il volume sullo scaffaletto accanto al busto di Schiller, e
						guardando Edith.</p>
               <p>— Oh, molte grazie, caro amico — disse Steinegge.</p>
               <p>Edith posò le mani sul lavoro e volse il capo a Silla.</p>
               <p>— Grazie — diss'ella, tra attonita e curiosa. — Che libro è?</p>
               <p>— Il libro di cui Le ho parlato iersera.</p>
               <p>— Iersera?</p>
               <p>— Guardalo dunque! — disse Steinegge porgendole il volumetto con un leggero
						atto d'impazienza, il primo forse che gli sfuggisse parlando con sua
						figlia.</p>
               <p>— Ah, il suo libro Un sogno! Lo leggerò volentieri, certo. Lo leggeremo
						insieme, papà, per riposarti del tuo Gneist. Ti prego.</p>
               <p>Gli rese il libro, senza sfogliarlo, non senza però aver intravvisto la
						dedica e le quattro righe scrittevi sotto, e si ripose al lavoro.</p>
               <p>— Io sono sicuro che sarà bellissimo e che ci troveremo grande piacere —
						disse Steinegge, rosso rosso, per cercare di supplire alla freddezza di sua
						figlia. — Versi?</p>
               <p>— No.</p>
               <p>— No? Io credeva che voi foste poeta.</p>
               <p>— Perchè?</p>
               <p>— Scusate, mio caro. — Steinegge prese con ambo le mani, ridendo, il braccio
						del suo interlocutore. — Per la vostra cravatta che è sempre fuori di posto.
						Io ho dato lezione a Torino a un giovane, il quale diceva che i poeti in
						Italia si conoscono dalla cravatta non in prosa, non a posto. Non fate versi
						voi?</p>
               <p>— Mai.</p>
               <p>— Questo è un racconto?</p>
               <p>— Sì.</p>
               <p>— Sarà stato molto lodato, io credo, dal pubblico e dai giornali, non è vero?
						Avrà fatto rumore?</p>
               <p>— Sì, il rumore di un sasso che cade in un pozzo. È stato accolto
						gelidamente. Non ha trovato una sola persona, neppure tra le poche a cui
						l'offersi, che l'abbia accolto come si accoglie un forestiere raccomandato
						da qualche amico, un visitatore onesto, civile, senza ingegno forse, ma non
						senza cuore, posso dirlo, il quale vi domanda solo di essere udito quando
						vorrete voi.</p>
               <p>— Come mai? Questa sarà invidia, io credo.</p>
               <p>— No, no, no. Ci sono uomini e libri sfortunati che spirano antipatia,
						persino a' cuori più gentili.</p>
               <p>— Questo è vero, mio caro amico, questo è vero sempre.</p>
               <p>— Mi pare che un autore non lo dovrebbe credere — osservò Edith senza alzare
						il capo dal lavoro.</p>
               <p>Silla tacque.</p>
               <p>— Perchè, Edith? — chiese Steinegge.</p>
               <p>— Perchè questa opinione gli deve togliere la fede, la forza; gli deve
						impedire di studiare bene i difetti delle sue opere.</p>
               <p>— No — disse Silla. — Per un pezzo si dura saldi; anzi, più la fortuna ci
						combatte, più la si disprezza, più si lavora, più si cerca di appagare noi
						stessi, la nostra coscienza. Le ferite stimolano quasi, danno vigore; ma poi
						ne capita una inaspettata nel fianco, e allora non c'è più che da cader
						bene, a fronte alta, senza chieder pietà.</p>
               <p>— Sarà vero, ma direi che bisogna diffidar molto della nostra fantasia, e
						badar bene di non attribuire alla fortuna quello che non le va attribuito.
						Non le pare? Non è più virile di crederci poco alla fortuna?</p>
               <p>— Oh — esclamò Steinegge, — come non vuoi credere alla fortuna? Saresti tu
						esule, quasi povera, e sola con un vecchio poltrone se non ci fosse la
						fortuna?</p>
               <p>Gli occhi di Edith scintillarono.</p>
               <p>— Papà! — diss'ella.</p>
               <p>Egli non ebbe il coraggio di confermar colla voce, ma confermò col capo,
						ridendo silenziosamente, quello che aveva detto.</p>
               <p>Edith si alzò e gli si avvicinò.</p>
               <p>— Scusi, signor Silla — diss'ella appassionatamente. — Lei è nostro amico e
						mi permette di dire una parola a papà. Puoi tu ignorare — soggiunse rivolta
						a quest'ultimo — che non v'ha per me felicità maggiore di vivere con te,
						sempre con te solo, amar te, servir te, sentirmi protetta da te, sapere che
						tu mi vuoi bene? — Ella disse questo in italiano e poi continuò in tedesco
						la sua effusione affettuosa. Intanto suo padre la interrompeva con
						esclamazioni e gesti, e batteva con le mani su Gneist e sul tavolo; ogni
						muscolo del suo viso grinzoso lottava con la commozione. Stava per essere
						vinto. Trarre l'orologio, esclamare — Oh, C.... che mi aspetta — correre a
						pigliarsi il cappello, fare un gran gesto di saluto a Silla e infilar la
						porta, fu un punto solo. Edith lo chiamò; non le rispose; corse per
						trattenerlo; egli era già in fondo alle scale, senza ombrello. Ella rimase
						sospesa un momento, pallidissima; si compose tuttavia subito e invece
						d'avviarsi alla sua sedia presso la finestra, s'indugiò a disporre meglio le
						lucernine e i fiori sul piano del caminetto.</p>
               <p>— Signorina Edith — cominciò Silla con voce alterata.</p>
               <p>Ella si voltò, gli tese la mano e disse:</p>
               <p>— Buon giorno.</p>
               <p>Silla tacque un momento, poi soggiunse:</p>
               <p>— Scusi. Le rubo un minuto di più. Volevo dirle che solo adesso, dopo molte
						incertezze e ripugnanze, comincio a credere alla fortuna.</p>
               <p>Edith tacque.</p>
               <p>— Può intendermi, signorina Edith?</p>
               <p>— Signor Silla, Lei è amico di mio padre e quindi è amico mio. Io non capisco
						perchè Lei mi faccia tali discorsi. Non conosco bene la Sua lingua, ma se
						Lei vuole far dire alle parole più del dovere, questo non è bene e io non
						voglio.</p>
               <p>Ella disse — non voglio — con altera energia, con agitazione. Non parve
						comandare a Silla soltanto.</p>
               <p>Silla s'inchinò.</p>
               <p>— Non intendo — rispose — far dire alle parole più del dovere e non me ne
						rimprovero una sola. Del resto, ero venuto per dire a Suo padre che domani
						non posso pigliar lezione. Vorrebbe Lei avere la estrema bontà di
						avvertirnelo?</p>
               <p>— Lo farò certo.</p>
               <p>— Mille grazie. Buon giorno, signorina.</p>
               <p>Egli andò e riprese il suo povero libro sullo scaffaletto.</p>
               <p>— Perchè? — disse Edith.</p>
               <p>Egli sorrise scotendo la testa come per dire — che Le ne importa?</p>
               <p>— Mio padre l'ha veduto — diss'ella, quasi timidamente, ma senza emozione.
						Silla posò il libro sul tavolo e, fatto un saluto profondo, a cui ella
						rispose appena, uscì.</p>
               <p>Edith, rimasta sola, tornò a sedere presso alla finestra e riprese sulle
						ginocchia il fazzoletto che stava orlando per suo padre. L'ago era caduto a
						terra e n'era uscito il filo. Ella volle infilarlo di nuovo. Le tremavano le
						mani; era impossibile venirne a capo. Allora chinò il viso come se
						lavorasse, e andò poco che due grosse lagrime caddero sulla tela. Si alzò,
						depose il fazzoletto, andò a pigliare Un sogno, l'aperse stando in piedi
						presso il tavolo e, tosto vista la dedica manoscritta, voltò senza leggere,
						alcune pagine. Quindi, sfogliando pagina per pagina, tornò alla dedica, vi
						si fermò. Per quanto tempo!</p>
               <p>Finalmente chiuse il libro con violenza, andò a metterlo sullo scaffaletto
						dietro il busto di Schiller. Se ne pentì, lo riprese, lo pose accanto al
						busto dove l'aveva messo prima suo padre. Aperse il balcone e si appoggiò
						alla ringhiera.</p>
               <p>Pioveva sempre e tirava vento. I ciuffi verdognoli degli alberi che rizzavano
						il capo tra casa e casa, lontano, si dondolavano malinconicamente. Una
						cortina biancastra chiudeva l'orizzonte tutto all'ingiro; dal lembo
						inferiore trasparivano le campagne fosche. Era un grande spettacolo di
						tristezza appassionata. Ma Edith non guardava nè vedeva. Era venuta a cercar
						l'aria libera, viva, rinnovatrice di tutto, gradiva il battere delle fitte
						punterelline fredde. Si tolse di là dopo lungo tempo e andò a scrivere la
						lettera seguente a don Innocenzo.</p>
            </div>
            <div type="letter">
               <p>Milano, 30 aprile 1865</p>
               <p>«Onoratissimo signore ed amico,</p>
               <p>«Accetteremo la cara amichevole offerta di venir qualche giorno in casa Sua.
						Le siamo tanto tanto grati! Mi pare che il signor conte non potrà offendersi
						se non andiamo al Palazzo; avrà bisogno di riposo dopo tanta confusione,
						tanta gente in casa per il matrimonio. E mio padre e io abbiamo pure bisogno
						subito di quiete e di verde. Scusi il cattivo italiano; non so come
						esprimere il mio concetto. Voglio dire che abbiamo bisogno di quel silenzio
						e riposo che si trova nei campi verdi, atto a quietare certi pensieri non
						del tutto sani e farne nascere altri così freschi e semplici, così vogliosi
						di aria pura come le foglie degli alberi e dell'erba. È quasi certo che
						partiremo posdomani.</p>
               <p>«Da qualche tempo mio padre non ha progredito come speravo e io sono in
						sospetto doloroso di me stessa. Io temo di non aver scelta la buona via e di
						non avere adoperato bene il grande amore di mio padre per me; mi viene nel
						pensiero che sarebbe forse stato meglio entrare risolutamente su quel
						terreno sino da principio, richiamare, pregare, esigere, e che non avrei
						perduto parte della mia influenza, come dubito averla perduta ora con le mie
						cautele forse troppo mondane, con mostrargli che sono tranquilla e contenta
						come se non avessi nessuna nube nell'anima.</p>
               <p>«Ho creduto, onoratissimo e caro signore, di domandare consiglio a un buon
						vecchio prete dal quale sono andata a Pasqua. Egli mi ha consigliato di fare
						speciali divozioni alla Vergine e a molti santi. Credo umilmente che questo
						è buono; ma io ho bisogno di sapere come fare, come parlare con mio padre
						tutti i momenti e non può essere poco importante se commetto errore o no.
						Non mi pare di poter avere aiuto superiore se non adopero anche, il meglio
						che posso, la mia ragione.</p>
               <p>«Dio mi ha molto concesso perchè mio padre ora viene in chiesa e so che
						sicuramente prega; ma questo è stato ottenuto assai presto in principio.
						Egli ascolta molto volentieri parlare di cose religiose, come cerco io
						qualche volta, e pare allora disposto alla fede; ma se si tocca di quelle
						pratiche in cui entra necessariamente il sacerdote, io vedo quanto egli
						soffre di non esprimere la sua ripugnanza violenta. Forse nei primi tempi e
						forse ancora adesso egli vincerebbe, se io lo pregassi, questa ripugnanza;
						ma debbo io pregarlo? Posso io mettere alla tortura il mio spirito? Può
						esser mai questo il mio dovere figliale? E ne verrebbe un frutto buono,
						accetto a Dio? Quando penso le grandi ingiustizie, le grandi sventure che ha
						sofferto mio padre e il suo lungo vivere fra uomini che non curano le cose
						dell'animo e penso la sua onestà di ferro, il tenerissimo amore ch'egli ha
						per mia madre ancora adesso, e per me, la fede in Dio che gli è tornata, io
						sento di riverire mio padre come una persona santa, benchè non pratica come
						io e tanta piccola gente che io conosco; e mi pare male costringerlo ad atti
						che il suo cuore non desidera. Questi sono i miei intimi combattimenti.</p>
               <p>«Ho bisogno, onoratissimo signore, della Sua parola viva, nella quale è un
						grande lume, una forza. E sovra tutto desidero che mio padre si trovi con
						Lei qualche tempo. Mio padre ha veramente simpatia per Lei, sentimento
						impossibile a conciliarsi con altri suoi. Questo è per me come un muto
						indice scolpito al principio di una via.</p>
               <p>«Credo che vi sarebbe poca sincerità in me se Le dicessi ora che io ho
						bisogno del suo aiuto pure per me stessa.</p>
               <p>«Lei sa come io comprendo il mio dovere verso mio padre. Sono convinta che,
						comprendendolo io così, così è. Io devo essere intera per mio padre, il
						quale non ha nessun'altra persona al mondo. Per lunghi anni egli ha vagato
						tutto solo sulla terra, soffrendo fatiche, ingiurie e fame, mentre io vivevo
						a Nassau come una damigella ricca, senza mandargli neppure un saluto. È poca
						cosa, per compensarlo di questo, tutto l'affetto umano ch'è nel mio cuore.
						Io non mi esprimo qui come vorrei; Le spiegherò meglio tutto questo a voce
						nella Sua casetta solinga tra i prati innocenti.</p>
               <p>«Le dirò ch'io sono stata per un momento un misero cuore fragile, aperto alla
						sorpresa, e che il mio spirito, rialzatosi con violenza, è ancor intorbidato
						di dolore, di paura e anche di alcuna dolcezza, di alcuna compiacenza nel
						soffrire almeno una piccolissima cosa per il mio povero vecchio padre. È una
						confessione affatto non religiosa che io farò a Lei, onoratissimo signore,
						per trovarvi gradevole umiliazione e sollievo, ombre del divino che sono, io
						credo, anche nelle confessioni umane; e altresì per sciogliermi dalla poesia
						bruciante del segreto. Mi perdoni questa lunga lettera. Mi pare, scrivendo a
						Lei, acquistare maggior fede e maggiore speranza. Quello che io sento e vedo
						della religione in Italia non è spesso secondo il mio cuore, forse perchè io
						sono un freddo carattere tedesco; se v'è qui dentro fumo d'orgoglio, me lo
						dica, è la mia mala inclinazione; certo io trovo nella Sua parola un raro
						suono d'intimo argento, a cui tutta l'anima mia si apre.</p>
               <p>«Preghi Dio per noi e ci voglia bene.</p>
               <p>«E.S.»</p>
            </div>
            <div>
               <p>Silla discese le scale con amara calma, gonfia di ironia verso se stesso,
						come se godesse ad ogni scalino calcare qualcuna delle stolide illusioni,
						delle folli fantasie portate lassù pochi momenti prima; calcarle con
						orgoglio virile, alzando fronte e cuore contro al nemico invisibile. Anche
						lì in quel cortile la perpetua piova ripeteva « piangi », ma non egli era
						inclinato a piangere. Per la terza volta gli falliva la speranza di un amore
						in cui, placato l'angoscioso grido dell'anima, sentirsi puro, sicuramente e
						per sempre, non vedersi più davanti nella veglia e nei sogni il sinistro
						fantasma di un'ultima caduta senza rimedio, nel buio. Per la terza volta Dio
						gli diceva: « Vedi come è bello? Non l'avrai ». Ma avrebb'egli pianto come
						un bambino, come un vile? No, mai. Il suo orgoglio e i cupi presentimenti
						non gli permettevano neppure di pensare quello che altri si sarebbe
						proposto: combattere, vincere Edith con lunga guerra. Che Edith potesse
						dissimulare non sospettò neppure un istante. Essere amato, lui? Impossibile,
						lo sapeva bene.</p>
               <p>Nella via, a pochi passi dalla porta degli Steinegge incontrò un editore di
						seconda riga, a cui era stato presentato e raccomandato, come autore, pochi
						giorni prima. Colui guardò da un'altra parte, passò senza salutarlo. Che
						importava mai a Silla di questo, adesso? Si strinse nelle spalle. Poteva ben
						resistere anche a questo, poteva ben disprezzare quel signore che si credeva
						lecito d'essere incivile con gli autori di cui non voleva pubblicare gli
						scritti. Lotterebbe finchè avesse sangue nel cervello e nel cuore. E ne
						aveva ancor molto, ricco di vigorosi pensieri, di dolcezza e di collera.
						Egli sentiva d'avere molte cose a dire in servizio del vero, molte belle e
						forti pagine di cose, prima di scendere ignorato e sdegnoso, alla fine della
						sua giornata, nel sepolcro, con l'altera coscienza di essersi serbato equo a
						un Dio ingiusto.</p>
               <p>Concetto fiero e superbo che, sorto nella solitudine del suo spirito, metteva
						stupore in lui stesso, gl'infondeva una forza demoniaca. N'era stato tentato
						altre volte, ma lo aveva respinto sempre. Adesso gli cedeva, se ne
						ubbriacava. Passando presso il Duomo volle entrarvi, come soleva fare
						talvolta nelle sue battaglie interne.</p>
               <p>Andò a sedere nella navata di mezzo, presso alla croce. Due o tre vecchie
						signore vestite di nero pregavano allo Scurolo nella luce piovosa delle alte
						finestre; il passo frettoloso di un chierico si udiva da lontano verso la
						porta di fianco nelle tenebre; qualche figura esotica si moveva lentamente
						nel chiarore caldo dei finestroni dell'abside. Silla, raumiliato a un
						tratto, appoggiò sul banco le braccia e sulle braccia il capo, chiese dal
						profondo del cuore al Re degli spiriti: <foreign>Quid me
							persequeris</foreign>?</p>
               <p>Allora si fece dentro a lui un gran silenzio freddo come quello della
						cattedrale e più nero. Pareva che l'ombra delle colonne formidabili fosse
						penetrata a schiacciarvi ogni pensiero. Quello stesso interno del Duomo,
						quella mente colossale nel poema di granito che si effonde magnifico al
						sole, mente ordinata, solida e misteriosa come la mente della Divina
						Commedia, divenne allora del tutto muta per lui. Un senso di uggia pesante
						l'oppresse. La sua volontà resistette inutilmente; non poteva scuotere quel
						mantello di piombo. Cercò ricordarsi del tempo passato, quando, fanciullo,
						veniva in Duomo con sua madre, immaginando al suono dell'organo i deserti di
						oriente, le palme, il mare, la vita contemplativa. Niente, niente, niente;
						la memoria era intorpidita, il cuore vuoto e senza eco. Qualcuno gliel'aveva
						percosso col fuoco, disseccato. Egli seguiva con l'occhio assopito i pochi
						forestieri che venivano dall'abside col cappello in mano, lenti, guardando
						in alto. Le colonne accigliate spiravano tedio, vapori di sonno salivano dal
						pavimento, le porte, tratto tratto, sbadigliavano. Era come una plumbea
						calma in fondo ad acque morte, che non sentono il passar dei secoli. Silla
						non ripetè la sua domanda, poichè non gli si voleva rispondere. Cercò
						deliberatamente nella memoria qualche profana imagine voluttuosa. Si rivide
						nella lancia Saetta, fra le grandi onde accorrenti, in faccia a Marina che
						gli piegava incontro il viso, disegnandosi sul chiarore abbagliante del lago
						sfolgorato dietro a lei dai lampi. Ne sentì i piccoli piedi appoggiati a'
						suoi. La fredda chiesa piena di tedio s'intepidiva, si ravvivava; era un
						acre piacere fissare le pietre ascetiche, trarne questa luce, questo calore
						dei sensi, conoscer la voce dolce e forte del tentatore; abbandonarsi a lei.
						La fantasia correva ad altre imagini febbrili. Marina era con lui, non più
						fra le onde, ma nella sua stanza del Palazzo, gli diceva «finalmente!», gli
						prendeva la mano, lo traeva a sè sorridendo con un dito alle labbra, nella
						notte profonda...</p>
               <p>Si alzò e uscì di chiesa, vacillando. Dio gli aveva risposto.</p>
            </div>
            <div n="3" type="chapter" xml:id="IT0240030003">
               <head>CAPITOLO III.</head>
               <head>«Ho pianto in sogno»</head>
               <p>— Ah Dio, Silla, che orrore! — disse la signora De Bella entrando come un
						nembo di seta in cui due piedini nervosi tempestavano a colpi sordi. — Buona
						sera. È un pezzo che mi aspetta? come va? — Ella gittò sulla spalliera d'una
						poltrona la sua pelliccia bianca e porse a Silla una manina nuda, luccicante
						d'anelli. Anche la sua bocca ridente, i suoi occhi celesti scintillavano.
						Ella era in tulle nero e sott'abito di seta azzurra, scoperte le spalle e le
						braccia che aveva bellissime, senza un braccialetto, nè un medaglione, con
						due grandi anelli di turchesi e perle agli orecchi, un fiore azzurro in
						seno, un altro nei capelli biondi, molto incipriati, raccolti sopra la nuca
						come un gruppo di grossi serpenti. Aveva un profumo tepido di «veloutine»
						che parlava della sua pelle morbida.</p>
               <p>Silla s'inchinò.</p>
               <p>— Come va? Che bravo Silla! Non si pentirà d'esser venuto, sa? Ho tante
						cosettine carine carine a dirle. Sieda! Ma che orrore, neh! Come, non era in
						teatro Lei? Ah, non c'era. Senta bene. Adesso verrà qualcuno. Sa, dopo
						teatro, ho dei buoni amici che vengono a prendere il thè. Stasera ci sarà
						M... che, quando viene, fa sempre un po' di temporale sul mio piano. Lo
						conosce? Non ha niente del pianista tipo, ma suona bene. Lei prenderà un
						posticino vicino a me: vicino vicino. — Cara! — (Si ricordi, parleremo).</p>
               <p>Ella si alzò e andò incontro a una signora annunciata in quel momento, che al
						primo entrare artigliò Silla con una occhiata fredda e poi si rivolse
						sorridendo a salutar la padrona di casa.</p>
               <p>— Che orrore, eh? — disse donna Giulia.</p>
               <p>Presentò Silla e riprese:</p>
               <p>— Che orrore, cara te!</p>
               <p>— Io lo sapevo prima. Hai visto la Mirellina?</p>
               <p>— Euh, euh! Doveva venir qua stasera. Ma come hai fatto te a saperlo?</p>
               <p>Il cameriere tornò ad annunciare. Entrarono quasi di seguito parecchie
						signore e parecchi cavalieri. Le signore cinsero Giulia di un grazioso
						cicalio di salutini, di risatine discrete, di parolette sfumate
						morbidamente. Le curve spalle bianche raccolte in mezzo alla sala parata di
						raso azzurro, sotto la opaca luce aurea che si spandeva dai globi
						smerigliati delle lampade, parevano petali caduti là da un'alta invisibile
						magnolia grandiflora. Degli occhialetti scintillanti di curiosità oblique,
						delle sgraziate braccia nere s'insinuavano nel gruppo cercando un sorriso,
						una stretta di mano di Giulia. La sua testolina bionda oscillava, scattava a
						destra e a manca con brevi sussulti di riso, come la testa di un uccellino
						vispo. Il gruppo si sciolse, si disperse nella sala.</p>
               <p>Silla aveva incontrata quella gente in altre case, tempo addietro, quando
						soleva frequentare la società molto più che non facesse ora. Le signore
						appartenevano alla nobiltà di secondo ordine e alla alta borghesia. Giovani
						e belle quasi tutte, avevano in gran parte l'aura di nascosti amori passati
						e presenti, di cui la gente sapeva quel tanto che basta ad accendere le
						fantasie sensuali, a mostrar loro negli occhi d'una donna certi languori,
						certi ardori che forse non ci sono. Tre o quattro di quei giovani stessi che
						prima attorniavano le dame e poi si erano aggruppati intorno all'una e
						all'altra di esse, venivan creduti amanti felici di altrettante signore
						presenti. Nessuno l'avrebbe indovinato al loro contegno, salvo forse a
						qualche rapido sguardo di sospetto geloso, saettato di quando in quando da
						un capo all'altro della sala. La meno prudente era una nobile signora sui
						quarant'anni, scollata sino a mezzo il dorso, sfoggiatamente elegante.
						Ell'era venuta dopo le altre, sola, un momento prima del suo amante, un
						giovane ufficiale d'artiglieria. Quando l'infelice parlava a qualche
						signora, colei lo mordeva cogli occhi.</p>
               <p>Faceva caldo là dentro, benchè fossero aperte due larghe porte che mettevano
						in due altre sale illuminate: la sala dei grandi ricevimenti, gialla,
						grandissima, zeppa di suppellettili e quadri antichi: e la sala da musica,
						rosso-cupa, dove s'intravvedeva la voluttuosa Bajadera di C..., in marmo di
						Carrara. Nella sala azzurra v'era un tepore profumato di bellezza viva,
						segretamente disposta ad amare. Quei vapori salivano al cervello di Silla e,
						sopravvenendo dopo lunghi mesi di vita solitaria e studiosa, glielo
						offuscavano, gli dicevano quale fosse la felicità intensa, la vera, la sola,
						sia pur fugace, che è offerta all'uomo, sia pur da un cattivo genio; essere
						follemente amato da una di quelle donne altere con lo squisito condimento di
						tutte le eleganze e della colpa.</p>
               <p>— La Mirellina non si vede — disse qualcuno.</p>
               <p>Era la terza volta che si ripeteva questo discorso, ma la nobile signora
						venuta per l'ultima non l'aveva inteso.</p>
               <p>— Che orrore, neh, Laura? — le disse la padrona di casa.</p>
               <p>— Cara... — rispose donna Laura che badava ad altro. — Giboyer, neh?</p>
               <p>— Oh giusto! — rispose Giulia ridendo. — Non parlo mica della commedia.</p>
               <p>— Laura non poteva vedere — osservò un'altra signora.</p>
               <p>— Ah, sicuro, perchè ci stai sopra.</p>
               <p>— Ora capisco! — esclamò donna Laura. — Altro che orrore. Me l'ha detto mio
						marito. Vi vedevo tutti guardare e non capivo il perchè. Vedevo un ciuffo
						de' capelli rossi di don Pippo e un braccio nudo dall'altra parte.</p>
               <p>— Io però — osservò un'altra signora dopo aver dato un leggero colpo di
						ventaglio al suo vicino che le sussurrava qualche cosa all'orecchio — io
						trovo che la Mirellina ha avuto torto di andar via.</p>
               <p>— Si è tradita da sè — soggiunse un giovane elegante che afferrava sempre
						l'occasione di tradurre le frasi degli altri, tanto per parlare.</p>
               <p>Ne seguì un dialogo animato fra tutti. Chi biasimava, chi scusava questa
						"Mirellina" ch'era partita dal teatro perchè il suo amante v'era comparso
						con una signorina di ventura. Si parlava molto ma evitando ogni espressione
						troppo viva riguardo alla dama, velando e smorzando le parole per non
						offendere, senza volerlo, alcuni dei presenti di quelli che avevano simili
						intrighi.</p>
               <p>— È stato un capriccio di Pippo — disse un giovinotto. — Ella ne ha perdonati
						tanti a suo marito; dunque?...</p>
               <p>Ci fu un breve silenzio, come quando taluno dice cose poco opportune.</p>
               <p>— E lei, chi è, propriamente? — chiese la signora che non aveva capito
						bene.</p>
               <p>Parecchie voci le risposero; qui non c'eran più riguardi. Era una russa, no,
						un'inglese, no, un'americana. Ciascuno degli uomini pretendeva essere
						informato meglio. Si chiamava Sacha Ferline. Nome falso. Era venuta a Milano
						a studiare il canto, stava all'Hôtel de la Ville, e spendeva moltissimo; in
						questo eran tutti d'accordo. Don Pippo n'era innamorato. Tutt'altro! Alcuni
						parlavano di certe attrattive, sorridendo misteriosamente. Le signore
						pigliavano un'aria seria, si parlavano tra loro con gli occhi maliziosi.</p>
               <p>Il cameriere annunciò la signora Mirelli.</p>
               <p>Fu un soffio agghiacciato. Giulia, che stava preparando il thè, corse rossa
						rossa incontro a donna Mina Mirelli, una bella piccina, rotonda, pallida,
						con gli occhi neri.</p>
               <p>— Oh, cara, cara! — diss'ella. — Non ti speravo più.</p>
               <p>— Che vuoi? Mio marito ha mandato a chiamarmi a teatro per Max. Sai com'è mio
						marito. Max aveva tossito una volta, non era niente. Intanto io mi son tutta
						rimescolata... buona sera, Laura... E son venuta a compensarmi da te... —
						buona sera, Emilia. Ho fatto bene? — Buona sera, buona sera. — Tutti si
						erano ricomposti, facevano ressa intorno a donna Mina per salutarla, con un
						fervore insolito. Giulia tornò al suo thè. Dame e cavalieri rimasero in
						piedi, conversando di certe cose, della commedia, del principe di Piemonte
						che vi assisteva, di madamigella Desclée a cui le signore facevano qualche
						piccola censura. Gli uomini approvavano per cortigianeria; in cuor loro
						andavano tutti pazzi della Desclée. Silla che l'aveva udita una volta sola,
						ne prese la difesa; parlò del suo sguardo magnetico, del sorriso, della voce
						intelligente, di quel <foreign>je t'aime</foreign> dolce e grave che faceva
						pensare alla voce della regina Yseult nel verso di Maria di Francia:</p>
               <p>La voix douce et bas li tons.</p>
               <p>Non era corretto, in quella riunione, il calore del suo parlare. Molti ne
						sorrisero: pure, a taluna, questo giovane che ragionava con tanto fuoco
						della grazia e della bellezza non dispiacque. Lo punsero con qualche
						epigramma a fior di labbro, accentato di freddezza beffarda; ma poi più
						d'una gli rivolse la parola chiedendogli a bruciapelo, indiscretamente,
						delle sue opinioni e dei suoi gusti. La contessa Antonietta V..., una brutta
						sentimentale, amante di Heine e di Schumann, se lo trasse vicino per dirgli
						in segreto che lo approvava, che la Desclée era la donna da lei più
						invidiata sulla terra, che quella gente lì non capiva niente. Disse che
						avrebbe voluto sapere da lui se andassero d'accordo in tante altre cose, lo
						invitò ai suoi lunedì e finì porgendogli, con un sorriso, la sua tazza di
						thè vuota.</p>
               <p>— Guarda l'Antonietta — disse una signora a donna Mina. — Adesso comincia a
						parlar d'amicizia. Non credi?</p>
               <p>— Ma lui, chi è? — rispose donna Mina, distratta.</p>
               <p>— Un certo Silla, nipote di filandieri, credo, che fila dei libri
						clandestini.</p>
               <p>Giulia gittò due parole nell'orecchio a un giovane, che andò quindi
						spargendole qua e là, sottovoce, e poi s'accostò sorridendo al maestro M...
						che sorseggiava il suo thè in disparte. Il giovane pareva domandare qualche
						cosa e il maestro schermirsi. Più persone gli si strinsero attorno
						insistendo con la voce e il gesto. Donna Giulia gli mandò senza muoversi una
						delle sue vocine toccanti. Allora colui si arrese e mosse, tra i — bravo —
						sommessi, verso la sala da musica, gemendo.</p>
               <p>— Ma... non saprei... veramente. — Giulia gittò altre due parole
						nell'orecchio del suo primo ministro e, passando presso a Silla, gli disse
						piano e rapidamente, senza guardarlo:</p>
               <p>— Lei resti qui con me.</p>
               <p>Tutti si avviarono nella sala da musica.</p>
               <p>— Cosa suonerò? — disse il maestro, seduto davanti a un magnifico Erard, con
						le mani sulle ginocchia, guardando la candela di sinistra.</p>
               <p>— Ci suoni <foreign>Frühlingsnacht</foreign> — gli sussurrò con la sua voce
						timida la contessa Antonietta, che suonava ella pure stupendamente.</p>
               <p>— Oh, troppo poco — disse l'agente segreto di donna Giulia.— Ci vuole un gran
						pezzo di concerto.</p>
               <p>A quel tempo regnava ancora Thalberg. Qualcuno propose la sua fantasia sulla
						Sonnambula.</p>
               <p>— Ecco il temporale — disse donna Giulia a Silla, mentre il maestro tuonava
						sulla tastiera per isgranchirsi le dita, come un Giove invecchiato.</p>
               <p>Ella si gittò in una poltrona dove non potevano vederla dall'altra sala. I
						suoi capelli biondi, le spalle ignude spiccavano mirabilmente sul raso
						azzurro. Battè con la punta del ventaglio di madreperla e pizzo una scranna
						vicina. Silla obbedì.</p>
               <p>— C'è una signorina — diss'ella — che s'interessa molto di Lei.</p>
               <p>— Di me?</p>
               <p>— Di Lei. La prego, Silla, non faccia il modesto. Non mi piacciono gli uomini
						modesti. Di lei, sicuro. Una signorina molto bella, molto nobile, molto
						elegante, di molto spirito, molto amica mia insomma. Faccia un inchino.
						Questa signorina ha letto il suo — Sogno — anonimo e le è piaciuto molto,
						pare, come è piaciuto a me.</p>
               <p>Silla fece un secondo inchino.</p>
               <p>— E questa signorina — diss'egli sorridendo — si chiama...?</p>
               <p>— Oh come corre, come corre! — rispose donna Giulia con una risatina
						sottovoce. — Questa signorina non si può sapere come si chiama. Questa
						signorina non conosce Lei. Sa appena il suo nome, perchè gliel'ho fatto
						sapere io l'anno scorso dopo quel giorno che ci siamo incontrati in via San
						Giuseppe. Me lo aveva chiesto pochi giorni prima, ma se non era il nostro
						amico di Berlino e un po' così... — (Donna Giulia si fece scintillare sulla
						fronte, con un atto grazioso della mano, gli anelli) — non l'avrei saputo
						certo. Convien dire che il nome le sia andato molto a genio perchè le ha
						messa attorno una curiosità, un interesse, una cosa insomma! Sa? Voleva
						conoscere la Sua vita, le Sue abitudini, le Sue relazioni, tante cosettine a
						cui ci teniamo noi donne. Io le avevo promesso un monte di informazioni,
						sperando che quest'inverno Lei si sarebbe lasciato vedere un po' di
						frequente. Ma Lei ha fatto l'orso. Dio, Silla, come ha fatto l'orso! Dunque
						senta; adesso deve venire spesso, spesso, spesso e lasciarsi studiare un
						po'.</p>
               <p>Ella gli stese la mano sorridendo e trattenne quella di Silla.</p>
               <p>Donna Giulia aveva una bella riputazione di civetta. Si diceva però
						ch'ell'era una farfallina d'amianto. La definizione era attribuita a suo
						marito che non le si vedeva mai accanto nè in casa, nè fuori, e che avrebbe
						giustificato a questo modo, in un colloquio intimo, la sua fiducia
						indolente. Silla lo sapeva; gli balenò che la signorina ignota fosse una
						ispirazione poetica, ma egli presumeva troppo poco di sè per affermare
						risolutamente quest'idea.</p>
               <p>— Verrò certo — diss'egli — ma non per una x così nebulosa...</p>
               <p>— No, no, no — lo interruppe Giulia. — Non complimenti. Dio, ne sento tanti,
						Silla! Dica che verrà molto per la x e un pochino anche per me, non è vero?
						O per mia cugina Antonietta — soggiunse con un malizioso sorriso. — La
						conosceva?</p>
               <p>— L'ho vista una volta in casa B...</p>
               <p>— Ah, va dalla B... Lei? Senta, non cerchi mica la x fra le mie amiche, sa!
						Non sta a Milano.</p>
               <p>— Non sta a Milano? — disse Silla trasalendo.</p>
               <p>— No. Zitto adesso. Come è bello questo!</p>
               <p>Il piano cantava:</p>
               <p>Ah non credea mirarti.</p>
               <p>La lenta melodia saliva saliva affannosamente una via dolorosa, cadeva
						spossata, rilanciavasi avanti, ricadeva con la sua divina grazia di
						movenze.</p>
               <p>— Dio, come pesta — disse Giulia. — Capisco niente — soggiunse in milanese
						sospirando. — Senta adesso se non pare una canzone napoletana:</p>
               <p>Piangeva sempre ca dormiva sola.</p>
               <p>Ella si commoveva, il suo petto, le spalle si sollevavano, tradivano un
						flutto interno. Alla ripresa della melodia mormorò:</p>
               <p>— Questo lo fa bene.</p>
               <p>Infatti M... eseguiva la variazione del trillo perfettamente. Pareva un
						tremito melodioso di due ali prigioniere, folli di dolore.</p>
               <p>— Non sta a Milano — riprese Giulia, tranquillissima, quando ricominciò più
						furiosa che mai la tempesta degli accordi. — Oh, sta in una cornice
						romantica. Si figuri un laghetto perduto tra le montagne, un castello nero
						nero seduto sulla riva verde, un castellano nerissimo, insomma un'occhiata
						di Scozia. Io non ci sono stata, sa, ma me lo figuro così. Ci devono essere
						dei grandi cipressi. D'un solitario poi! Il lago è impossibile, senza ville
						tranne questa. Se non fa lui un po' di causerie quando c'è vento, silenzio
						profondo sempre sempre. La mia amica ha una barchettina e gira sola, magari
						la notte, come una dea selvaggia. Sa, un magnifico posto per un capriccio,
						per passarvi un quindici giorni in buona compagnia, dormant peu, rêvant
						beaucoup, leggendo qualche libro amico, dolce e tranquillo, erborizzando
						sulle montagne, facendo musica la sera, sul lago; non di questa, però!
						Povera Sonnambula, che eccidio, quel Thalberg! Ma lei, la mia amica, ci fu
						relegata sola, con uno zio tiranno...</p>
               <p>Giulia balzò in piedi, interrompendosi, e corse nell'altra sala, mentre M...
						rosso, sudato, coi capelli cadenti sugli occhi, schiacciava gli ultimi
						accordi. Ella battè, piano, le mani.</p>
               <p>— Perfetto — disse.</p>
               <p>Vi fu qualche altro sommesso applauso e molti «benissimo» detti più o meno
						forte secondo la riconosciuta autorità del giudice. Quelli che non capivano
						affatto si sussurravano fra loro:</p>
               <p>— Benissimo, eh.</p>
               <p>— Perfettamente.</p>
               <p>La contessa Antonietta cercava Silla con gli occhi. Egli comparve qualche
						momento dopo, pallido, trasognato. Andò a contemplare la Bajadera di
						marmo.</p>
               <p>— Che le pare di questa musica? — gli sussurrò a fianco la vocina morbida di
						donna Antonietta.</p>
               <p>Egli si voltò bruscamente, come sorpreso; credette che la signora gli avesse
						parlato della statua, e rispose a caso.</p>
               <p>— Bellissima!</p>
               <p>— Oh, anche Lei! No, è un orrore. Voglio rifarla io la Sua educazione
						musicale.</p>
               <p>— Antonietta! — disse donna Giulia. — Mi accompagni un po' di Schumann?</p>
               <p>— Certo cara. — Lei stia attento disse donna Antonietta a Silla, sottovoce; e
						andò al piano, levandosi i guanti, fra un fuoco vivo di complimenti.</p>
               <p>Allora l'ufficiale d'artiglieria, un piemontese, piccolo, snello, con due
						occhi sfavillanti di brio diabolico, venne a stringere la mano a Silla.</p>
               <p>— Tu qui! — diss'egli.</p>
               <p>Conoscenti d'Università, si erano poi riveduti, ma di rado.</p>
               <p>— Sediamo qui in un angolo — soggiunse l'ufficiale — e chiacchieriamo un po'
						mentre quegl'imbecilli si rompono la testa col loro Schumann. Come va che ti
						trovo in società? In tre mesi che sono a Milano non ti ho veduto mai. Qual è
						la tua?</p>
               <p>— La mia?</p>
               <p>— Eh, Cr..., sì la tua « maîtresse ». — Sai qual' è la mia? È quel pezzo là
						in bianco e « mauve » con quel monte Rosa di spalle. La conosci? È contessa,
						baronessa, marchesa, che so io, il diavolo che la porti. Cambio presto, è
						troppo gelosa. Un pezzo da quaranta suonati. Ma è ancora bella donna. Cr...
						se è bella donna! E come sente! La tua non sarà mica quel gambero che suona,
						eh?</p>
               <p>— Sei pazzo, taci — rispose Silla.</p>
               <p>— È forse la... la... è inutile, io dimentico tutti i nomi; quella bruna in
						rosa, insomma? Ah no no! quella là è di B... La padrona di casa,
						canaglia?</p>
               <p>— Ma no, via, taci.</p>
               <p>— Bravo, a quella lì ci voglio far la corte io. « Toujours de l'audace ». Ma
						è impossibile che non ci abbi anche la tua. Cosa si viene a far qui se non
						si viene a fare all'amore? Guarda che gruppo di belle donne! Posson dar dei
						punti, per forme, a quel pezzo di marmo lì, ci scommetto; almeno la mia
						certo; e sono di marmo caldo. Vedi la bruna, che magnifiche occhiate a B...!
						Guarda tre passi a destra, gira gira adagio finchè trova gli occhi di lui,
						vi getta dentro un bacio e finisce piano piano il suo quarto di giro.</p>
               <p>Intanto donna Giulia cantava con poca voce ma con molta arte un'appassionata
						musica scritta da Schumann su parole di Heine. Ella usava questa inelegante
						versione fatta per lei da un poetucolo giovinetto che palpitava presso il
						piano, guardando la dolce bocca onde uscivano, ebbri di amore, i suoi
						versi:</p>
               <p>Ho pianto in sogno, ho pianto:</p>
               <p>Giacevi nell'avel.</p>
               <p>Balzai dal sonno; il pianto</p>
               <p>Spandeami a' cigli un vel.</p>
               <p>Ho pianto in sogno, ho pianto:</p>
               <p>Ero tradito e sol.</p>
               <p>Balzai dal sonno, e tanto</p>
               <p>Piansi d'amaro duol.</p>
               <p>Ho pianto in sogno, ho pianto:</p>
               <p>M'eri fedele ancor.</p>
               <p>Balzai dal sonno; il pianto</p>
               <p>Pioveami a fiumi ognor.</p>
               <p>— Lasciami ascoltare — disse Silla, e andò all'angolo opposto della sala. Si
						trovò presso alla signora Mirelli ch'era pallidissima e aveva le lagrime
						agli occhi. Donna Giulia cantava:</p>
               <p>Ho pianto in sogno, ho pianto:</p>
               <p>Ero tradito e sol.</p>
               <p>Pareva veramente una musica mista a qualche triste sogno, con le sue prime
						note insistenti dolorose. Diceva a Silla come la piova in casa di Edith: «
						Piangi, il tuo sogno è finito ». Ma egli, sbalordito, credeva di sognarne un
						altro, amaro anche questo. L'amica di donna Giulia era Marina. Marina avea
						tanto pensato a lui! Ah, quello sguardo sorpreso al chiaro dei lampi! Forse
						lo aveva amato. Sperarlo adesso quando egli avrebbe avuto bisogno di
						dimenticare il mondo e l'anima nelle braccia di una donna, ed ella
						viaggiava, novella sposa, chi sa per dove! Derisione, derisione! Gli altri
						erano felici! Gli altri avevano l'amore voluttuoso di cui respirava il
						profumo, l'amore appassionato di cui ascoltava lo slancio nella musica che
						mirava su verso il cielo, spossata, in un grido:</p>
               <p>Balzai dal sonno; il pianto</p>
               <p>Pioveami a fiume ognor.</p>
               <p>Gli altri, gli uomini come quell'ufficiale!</p>
               <p>Gli applausi, assai caldi stavolta, lo scossero. Si avvicinò al piano, con la
						febbre addosso.</p>
               <p>Tutti lodavano la musica e le esecutrici che invocarono una parola di lode
						per il poetucolo, rosso rosso. Egli ebbe da donna Giulia uno special sorriso
						a cui parve tenesse molto.</p>
               <p>— Dunque? — chiese donna Antonietta a Silla, riassettando i guanti alle sue
						dita affusolate. — Ha pianto?</p>
               <p>— No, perchè non piango mai; ma ho sognato di piangere.</p>
               <p>— Malheur à qui n'est pas ému — diss'ella. — Lunedì le faremo sentir qualche
						altra cosa.</p>
               <p>Ella andò quindi ad abbracciare Giulia.</p>
               <p>— Addio, cara — disse.</p>
               <p>— Così presto?</p>
               <p>Fu il segnale dello scioglimento. Tutte le carrozze erano state annunziate.
						Baci, sorrisi, paroline affettuose, ringraziamenti. Silla fu degli ultimi
						che vennero a stringer la mano a donna Giulia. Ella gliela rifiutò.</p>
               <p>— Aspetti lì — disse. — La sequestro per due minuti ancora.</p>
               <p>E salutò gli altri.</p>
               <p>Si voltò quindi al prigioniero. — Pensare — diss'ella — che io ho fatto una
						brutta parte per Lei, prima di conoscerla! Non mi domandi niente, non voglio
						essere indiscreta. Dica un poco, Silla, non piglia fuoco per le mie
						rivelazioni di stasera? Ne aggiungerò un'altra; quest'inverno la signorina
						voleva il Suo ritratto. Io ho detto: no, carina, si va troppo avanti. Adesso
						poi se ha pigliato fuoco, spengo. La signorina dev'essersi fatta sposa ier
						sera ed è felice. Lo porti a me, il ritratto. Sempre il venerdì, sa bene,
						tra le quattro e le sei.</p>
               <p>— Ma...</p>
               <p>— Non c'è ma. Vada, vada che non facciamo dire cattiverie. Venerdì!</p>
               <p>Egli discese le scale dietro la Mirelli, ch'era con donna Laura. Pareva che
						avessero lasciato in sala il loro viso amabile e presone uno brusco
						nell'anticamera. La Mirelli parlava piano, in fretta, guardando in basso.
						Silla non intese che queste parole:</p>
               <p>« Ho capito benissimo. »</p>
               <p>C'erano cavalli nell'atrio che si impennavano, scalpitavano, facevano il
						fracasso d'uno squadrone. Gli staffieri chiamavano le carrozze. Silla
						scivolò in mezzo a quella confusione e uscì solo.</p>
               <p>Stava per mettere la chiave nella toppa della sua porta, quando fu accostato
						da un fattorino del telegrafo.</p>
               <p>— Di grazia — disse questi, — un certo signor Corrado Silla sta in quella
						porta lì?</p>
               <p>— Sono io.</p>
               <p>— Tanto meglio. Telegramma urgente. Vuole un lapis?</p>
               <p>Silla scrisse la ricevuta sotto un fanale vicino. L'altro se ne andò. Silla
						aperse il telegramma e lesse:</p>
            </div>
            <div type="letter">
               <p>«Il conte Cesare, gravemente infermo, desidera che Ella venga al Palazzo. M.
						di Malombra ne La prega. Domani alle 10 ant. Vi sarà un calesse alla
						stazione.</p>
               <p>«Cecilia.»</p>
               <p>Egli partì alla mattina.</p>
            </div>
            <div n="4" type="group" xml:id="IT024004">
               <head>PARTE QUARTA</head>
               <head>MALOMBRA</head>
            </div>
            <div>
               <p>Capitolo I. Lo so, lo so, egli è qui ancora</p>
               <p>Capitolo II. Un mistero</p>
               <p>Capitolo III. Quiete</p>
               <p>Capitolo IV. L'ospite formidabile</p>
               <p>Capitolo V. Inetto a vivere</p>
               <p>Capitolo VI. Sereno</p>
               <p>Capitolo VII. Malombra</p>
               <p>Capitolo VIII. Finalmente amato</p>
            </div>
            <div n="1" type="chapter" xml:id="IT0240040001">
               <head>CAPITOLO I.</head>
               <head>Lo so, lo so, egli è qui ancora.</head>
               <p>Silla arrivò alle dieci e mezzo alla stazione di... Il mattino era caldo e
						ventoso. Le vette dei grandi abeti che nereggiavano lì presso in un
						giardino, i nitidi profili de' monti lontani spiccavano nel cielo vitreo.
						Molti viaggiatori salivano sul treno, aspettati, salutati dai loro
						conoscenti. In tutti i vagoni si chiacchierava, si rideva, si vociava.
						Quando la locomotiva ebbe trascinato via quegli strepiti con il soffio
						leonino, parve a Silla, nel silenzio vôto della strada, esser colto dalla
						stessa ferrea mano di cui otto mesi prima aveva immaginato, partendo in
						ferrovia di notte, che chiudesse inesorabilmente gli sportelli dei vagoni e
						portasse via tanti esseri umani nelle tenebre. Guardò il treno già lontano,
						bramò per un istante seguirne la fuga disperata.</p>
               <p>Fuori della stazione c'era il giovinotto dell'altra volta con la sua
						cavallina.</p>
               <p>— To' — diss'egli quando vide Silla — è il signore di quella sera. Andiamo al
						Palazzo, non è vero, signore?</p>
               <p>— Sei qui per me, tu?</p>
               <p>— È quello che vorrei sapere anch'io. Era di venire ieri mattina coi bagagli
						degli sposi, là del Palazzo. Vado a prenderli. Fronte indietro. Non si parte
						più. E poi, ieri sera, io dormiva pacifico come un «tre lire»: mica
						ubbriaco, vede! È l'acqua che mi mette sonno a me. Basta. Si sente un
						maledetto «toc-toc»; la donna (ce l'ho ancora quell'empiastro) la va ad
						aprire; cosa l'è, l'è quel Rico, quel figlio del giardiniere del Palazzo con
						un dispaccio di esser qui stamattina con la cavalla, alle 10. Trovarmi vuoto
						a quest'ora, magari, è una di quelle asinate che io non ne faccio.
						Sicchè...</p>
               <p>— Basta, basta. E il conte come sta?</p>
               <p>— Sta bene.</p>
               <p>— Come! Non è ammalato?</p>
               <p>— L'ho visto io l'altro giorno. Era un po' giù, un po' vecchio, un po'
						brutto, un po' gobbo, che so io! un po' mezzo andato; ma stava bene. Se però
						non si è ammalato ieri.</p>
               <p>— Cosa t'hanno detto ieri mattina quando sei andato al Palazzo per i
						bagagli?</p>
               <p>— M'han detto niente del tutto. C'era il giardiniere al cancello, che quando
						mi ha visto venire da lontano, si è piantato in mezzo alla strada e ha
						cominciato a far di no col braccio a questa maniera qui e poi a fare a
						questa maniera qui che andassi fuori dai piedi: ed io allora ho fatto
						«piglia!» a quest'altra maniera qui, ho voltato la bestia e sono andato a
						fermarmi a Lecco. Son venuto poi a casa tardi e sono andato a letto
						subito.</p>
               <p>Intanto s'eran posti in viaggio e la cavalla trotterellava a capo chino,
						fiutando la strada, spazzando via con due noncuranti colpi di coda a destra
						e a sinistra le frustate tra serie e scherzose del padrone. Questi smise di
						parlare. Passavan gli alberi, le siepi fiorite. Casupole sedute nei campi si
						venivano alzando su tra i gelsi, guardavano, e poi, adagio adagio, si
						riacquattavano. I monti lontani giravano, mutando aspetto, intorno alla
						strada serpeggiante. Le note cime imminenti al lago nascosto si affacciavano
						a Silla ora da destra ora da sinistra, gli crescevano sugli occhi, come le
						inquietudini febbrili nelle vene.</p>
               <p>Il vetturino non poteva tacere a lungo.</p>
               <p>— Ah — diss'egli — l'altra sera era bello trovarsi al Palazzo!</p>
               <p>— Perchè?</p>
               <p>— Perchè la signora donna Marina si è fatta sposa ieri mattina; non lo sa!
						Prima anzi la era di sposarsi l'altra sera e poi, lo so io! han come
						cambiato. Insomma l'altra sera ci fu una casa del diavolo.</p>
               <p>Egli continuò un pezzo a descrivere enfaticamente le luminarie, i fuochi, le
						musiche; ma Silla non ne ascoltò parola.</p>
               <p>Ella era dunque già sposa davvero e gli scriveva in quel modo, con quel nome!
						Ma la parola Cecilia a piè del telegramma aveva pur vita, voce, passione;
						gridava — ti amo; vieni! — Un giorno dopo le nozze! E il conte era veramente
						ammalato, o no? Se non era ammalato, perchè gli sposi non erano più partiti?
						La sua fantasia si perdeva; egli trasaliva quando, in mezzo a dubbi d'ogni
						sorta, gli lampeggiava in mente con una tagliente nettezza di dettagli, la
						immagine del Palazzo, del giardino, del lago, quali li avrebbe veduti fra
						due ore, fra un'ora e tre quarti, fra un'ora e mezzo. Ne provava una
						contrazione nervosa, pensava chi avrebbe veduto prima, quali parole avrebbe
						udite, come si sarebbe comportato con lei. E se il conte non avesse nulla,
						se fosse un inganno! Ad ogni svolta della via tutti questi pensieri lo
						martellavano più forte. Tratto tratto ne balzava fuori, rinnovando il
						proposito di andar ciecamente, a coscienza muta, là dove lo portassero la
						occulta violenza delle cose e le passioni sue libere, oh sì, libere
						finalmente dopo tante stolte lotte inutili che non gli avevano conciliato nè
						gli uomini nè Dio. Non era una strada quella striscia bianca, nitida innanzi
						a lui, fumante di polvere alle sue spalle; era una furiosa corrente che non
						risale, una corrente da seguire oramai nel piacere e nel dolore sino a
						qualunque abisso, tanto più avidamente bramato quanto più profondo.
						Attraverserebbe forse qualche ora splendida come quel magico paese lì, quel
						verde poema ariostesco di folli colline che dalle montagne saltavano al
						piano in disordine, portando in collo e sui fianchi ville, torri, giardini,
						inghirlandate di vigneti, curve intorno a laghetti pieni di cielo. E
						poi...</p>
               <p>— Dica un po' Lei signore, — saltò su il vetturino — è vero che lo sposo ha
						questo gran mucchio di denari?</p>
               <p>— Non lo so.</p>
               <p>— Ma lo conosce però, Lei?</p>
               <p>— No.</p>
               <p>— Vedo. Io l'ho visto un paio di volte, ma stando al mio poco talento di me,
						dev'essere un... Che pazzia, un fior di ragazza come quella lì! Segno che i
						denari son tanti. E io devo esser nato pitocco! Ci promettono sempre il
						mondo di là, a noi; ma io ci ho una maledetta paura che sia ancor peggiore
						di questo. Se in paradiso non si hanno a trovare che preti, vecchie, bambini
						da mammella e straccioni, caro il mio signore, è proprio mica il mio sito.
						Ih!</p>
               <p>Egli tirò una frustata rabbiosa alla povera bestia che toccava allora una
						strada selciata fra due file di case, l'ultima borgata sulla via del
						Palazzo. Faceva caldo. La cavalla si fermò davanti a un'osteria e il suo
						padrone gridò che gli portassero il solito — calamaio e inchiostro.</p>
               <p>— E così — disse l'ostessa che venne a servirlo — è morto, eh?</p>
               <p>— Chi è morto?</p>
               <p>— To', il signore, là del Palazzo?</p>
               <p>— Chi l'ha detto! — esclamò Silla, pallido.</p>
               <p>— L'uomo della Cecchina gobba che è passato adesso, saranno cinque minuti.
						L'hanno mica incontrato?</p>
               <p>— Andiamo, presto! — disse Silla.</p>
               <p>— Andiamo pure — rispose il vetturino rendendo il bicchiere all'ostessa — ma
						se è andato avanti lui, per me non gli corro dietro.</p>
               <p>— Presto, ti dico!</p>
               <p>L'altro si strinse nelle spalle e frustò la cavalla.</p>
               <p>— Morto! — disse tra sè Silla. — E io che non ci pensavo nemmeno, a lui!</p>
               <p>Si rimproverò acerbamente questa dimenticanza di egoista, e gli riempì il
						cuore una dolorosa tenerezza per l'intemerato amico della madre sua, per il
						vecchio severo che gli aveva aperto le braccia in nome d'una memoria santa.
						Egli lo aveva offeso con la sua fuga occulta dal Palazzo; lo sapeva per una
						lettera ricevutane subito dopo, a Milano. Non ne provava rimorso, parendogli
						aver operato allora onestamente; ma pure gli era acerbo che il conte fosse
						sceso nella tomba con quel sentimento. Morto! Mezz'ora ancora e vedrebbe il
						Palazzo, tetro, solenne, pieno di freddo e di silenzio, circondato dalle
						austere montagne; come uno a cui la morte portò via qualche persona cara,
						siede impietrato dal dolore fra gli amici muti. E le proprie avversità
						incomportabili, come le sentiva ora, nello stupore di quell'annuncio,
						stranamente attenuate! Una porta segreta gli si era spalancata davanti
						improvvisamente; non vi si vedeva che ombra; ma ne spirava un'aria fredda,
						piena di calma. Godere, soffrire, amare, quanto durano? Ove finiscono? E,
						sovratutto, cosa ne resta?</p>
               <p>Il cuore gli batteva forte forte quando dal colle dell'ultima salita cominciò
						a discendere verso il lago, che si vedeva luccicare in fondo alla valle tra
						le frondi dei vecchi castani.</p>
               <p>A mezzo il viottolo che dalla strada provinciale mette al giardino c'era il
						Rico, grave, col berretto in mano.</p>
               <p>— Dunque? — disse Silla.</p>
               <p>— Sempre lo stesso — rispose.</p>
               <p>— Ah, è vivo!</p>
               <p>— Signor sì, signor sì. Adesso ci sono giù i signori dottori.</p>
               <p>— Quali dottori?</p>
               <p>— C'è il nostro, quello nuovo, e il signor padre Tosi. È arrivato da Lecco
						stamattina. Aspetti. Ci ho un biglietto per Lei dalla signora donna Marina.
						Lei non deve dire a nessuno che ha trovato me, e io ho da dir niente che ho
						trovato Lei.</p>
               <p>Silla prese il biglietto che non aveva indirizzo. Non poteva venir a capo
						d'aprirlo, tanto le mani tremavano. Finalmente lo aperse e vi lesse. —
						Silenzio sul telegramma. — Intanto il Rico emise un fischio acutissimo.</p>
               <p>— Perchè, silenzio? — pensò Silla — e come è possibile?</p>
               <p>Ripose il biglietto e chiese al ragazzo della malattia del conte. Il conte
						non si sentiva bene da qualche tempo. La mattina del giorno prima era stato
						trovato a terra, fra il suo letto e l'uscio, svenuto, con la fisionomia
						stravolta. Soccorso, si era un po' riavuto. Però la Giovanna diceva che non
						aveva più ricuperato la parola nè l'intelligenza. Era una testimonianza
						gravissima che colpì Silla. Se il conte non parlava nè intendeva, come
						spiegare il telegramma di Cecilia? Poteva esserci stato un lucido
						intervallo. Ma se il telegramma era menzognero, si spiegava bene il
						biglietto.</p>
               <p>— Chi c'è adesso nel Palazzo? — diss'egli.</p>
               <p>— C'è il signor sposo, la sua signora mamma, la signora Catte, un signore
						vecchio di Venezia, che è poi uno dei signori compari, e un altro signore
						che è stato qui ancora quando c'era Lei.</p>
               <p>— Finotti?</p>
               <p>— Signor no.</p>
               <p>— Ferrieri?</p>
               <p>— Signor no.</p>
               <p>— Vezza?</p>
               <p>— Vezza, Vezza, signor sì, Vezza, che è poi l'altro compare.</p>
               <p>Il cancello del giardino era aperto. Il Rico si cacciò fra gli abeti e
						scomparve. Silla discese verso la scalinata.</p>
               <p>Ed ecco i cipressi, la voce quieta del fonte, ecco laggiù, tra il verde
						vigneto e il verde lago scintillante di sole, i tetti neri del palazzo. La
						voce uguale diceva nel gran silenzio del mezzogiorno: — « Lo so, lo so, l'ho
						saputo sempre, egli è qui ancora, non v'è stupore per l'acqua indifferente
						che passa senza posa. So la sua storia, so il suo destino e quello di Lei e
						quello dell'uomo che giace nella stanza buia, nell'ombra della morte. Lo so,
						lo so. So qual mistero hanno nel cuore colui che più non parla e la donna
						che palpita, sola, con la fronte appoggiata all'ebano freddo, agli avori
						dello stipo antico. Questo non può turbare la mia pace. Va, va discendi,
						confondi ad altre parole il suono delle tue, ad altre passioni il rivo
						torbido di quelle che gitta il tuo cuore finchè passino e si dileguino
						insieme. Tutto questo è simile alla mia sorte. Lo so, lo so, lo so ».</p>
               <p>Arrivato all'ultimo ripiano della scalinata, vide la Giovanna attraversar la
						loggia in punta di piedi e a capo chino, dall'ala destra alla sinistra. La
						vide levare il braccio a un gesto sconsolato in risposta a qualcuno che le
						era venuto incontro, e tirar via.</p>
               <p>Nel cortile non c'era nessuno. Nel vestibolo, neppure. Salendo le scale Silla
						udì camminare in alto e, a intervalli, una voce maschia che parlava forte.
						Un domestico venne su, correndo, dietro a lui, lo inquadrò nel passargli a
						fianco, lo salutò meravigliato, lo accompagnò sino alla porta del salotto da
						cui usciva la voce forte. Silla si dispose di veder Marina; entrò.</p>
               <p>Marina non v'era. V'erano la contessa Fosca, suo figlio, il comm. Vezza, un
						altro signore attempato vestito di nero e il padre Tosi dei
						Fate-bene-fratelli, che Silla conosceva di vista, un bell'uomo maestoso, sui
						cinquanta, dalla gran fronte piena d'anima, dal profilo falcato, dagli occhi
						pregni di volontà veemente e di umorismo bizzarro. Egli diede appena
						un'occhiata allo sconosciuto che entrava e continuò a parlare col comm.
						Vezza. Il signore attempato si alzò rispettosamente, la contessa Fosca e
						Nepo si guardavano attoniti, il Vezza inarcò un momento le sopracciglia e
						fece un freddo cenno di saluto.</p>
               <p>Per fortuna entrò la Giovanna. — Ah, caro Signore! — diss'ella — il signor
						Silla! — Ella gli andò incontro con gli occhi lagrimosi e le mani giunte sul
						petto.</p>
               <p>— Ah, come ha fatto bene a venire! Dev'essere stata la Provvidenza che
						gliel'ha posto in cuore. Venga a vederlo! Può venire a vederlo, signor padre
						Tosi?...</p>
               <p>— Per carità, cosa vi pensate, Giovanna? — esclamò la contessa. Bisogna
						lasciarlo quieto.</p>
               <p>— Lasciarlo quieto, quieto per carità — ripetè Nepo.</p>
               <p>Silla si voltò al frate, che guardò un momento la Giovanna con singolar
						espressione di dolcezza e disse quindi bruscamente a Silla:</p>
               <p>— Lei conosce l'ammalato?</p>
               <p>— Sì, signore.</p>
               <p>— Se le fa piacere di non conoscerlo più e di non esserne conosciuto, vada
						pure. Per l'ammalato fa lo stesso, finora.</p>
               <p>La Giovanna fece un gesto supplichevole.</p>
               <p>— Cara vecchia! — disse il frate. — Conducilo pure, ma non bisogna mica
						mettere tanto in moto la Provvidenza. — Cosa fai?</p>
               <p>Quest'apostrofe era diretta al cameriere che gli disponeva davanti, sulla
						mensa, un gruppo scintillante di vasellami d'argento e di cristallo.</p>
               <p>— Per qual frate mi pigli? Portami un pane e un bicchier di vino.</p>
               <p>— Mi pare un'imprudenza — insistette Nepo vedendo la Giovanna uscir con
						Silla.</p>
               <p>— Se fosse un'imprudenza non l'avrei permessa — rispose il frate.</p>
               <p>— Ci farei un bacio — diss'egli al Vezza — ci farei un bacio a quella
						vecchiettina, povero topolino bello, che trotticchia sempre di qua e di là,
						con quella cuffiettina a punta, con quella faccetta piena di —
							<foreign>magon</foreign>. — È una bellezza.</p>
               <p>La contessa lo guardava con tanto d'occhi.</p>
               <p>— Che tomo ch'el xe! — diss'ella al signore attempato, mentre il frate si
						sbrigava rapidamente della parca refezione. — Bisognerebbe anche ridere se
						si potesse. — Non la parte mica subito, padre?</p>
               <p>— Non lo so — rispose asciutto il frate.</p>
               <p>— Eh, perchè si diceva che La volesse partir subito.</p>
               <p>— Si diceva.</p>
               <p>— Ma non La parte più?</p>
               <p>— Non lo so.</p>
               <p>— De dia! — mormorò la contessa indispettita.</p>
               <p>— Signora — disse il frate con forza e solennità — la malattia, l'ho già
						detto, è semplicissima. Un'emiplegia destra. L'ammalato può riaversi o
						morire di questo primo assalto, come Dio vorrà. La causa della malattia è
						oscura e io vorrei conoscerla, onde, se l'ammalato guarisce, impedire una
						ricaduta.</p>
               <p>— Ma, oh Dio, la causa, benedetto...</p>
               <p>Il frate le piantò in viso due occhi sfolgoranti.</p>
               <p>— Sì, non serve, caro, che La mi tiri quegli occhi — saltò su la contessa
						inasprita. — Ella è una cima di professore ma ne ho conosciute anch'io delle
						cime e ho sempre udito dir loro, che, quanto a cause di malattie, è un
						brutto discorrere.</p>
               <p>— E poi lo zio non può parlare — disse Nepo.</p>
               <p>— Signora — rispose il frate senza badare a costui — il padre Tosi non è una
						cima e ha fatto due grandi corbellerie; ha voluto esser medico, ha voluto
						esser frate; ma L'avverto che se si fosse fatto commissario di polizia,
						sarebbe diventato grande. Ho l'onore.</p>
               <p>Egli si toccò la calotta, si alzò e uscì.</p>
               <p>— Bel discorso! — disse la contessa. — Mi pare un bel matto! E quell'altro?
						Come è capitato qua quell'altro? Non capisco. Vedete — diss'ella, volta al
						signore attempato — colui è « quell'amigo ». Vi ricordate, che v'ho
						raccontato, quel tale che si temeva... sì, mi capite. Vi pare un bel momento
						di venire qua? Ed era convenienza, domando io, che quella pettegola di
						quella «siora Zanze» lo facesse entrare in camera così sui due piedi? Per
						carità, per amor del cielo, Zorzi, non andate via, non piantatemi qua. Non
						la può andar lunga, si capisce.</p>
               <p>— Come posso fare, dama? — rispose il vecchio cavaliere giungendo le mani. —
						A Venezia mi aspettano fra due giorni.</p>
               <p>— Zitto! — disse Nepo accostando l'orecchio alla porta ond'era uscito il
						frate.</p>
               <p>Il signor Zorzi tacque. La contessa Fosca guardava suo figlio, ansiosa,
						trattenendo il fiato.</p>
               <p>— Niente — disse Nepo, scostandosi dall'uscio.</p>
               <p>— Cosa c'era? — chiese la contessa.</p>
               <p>— Mi pareva udir parlare, ma non è stato vero. Senta, avvocato; come intende
						Lei quel discorso di quel cialtrone di frate sul commissario di polizia? Che
						intende dire? Che siamo assassini? Che rubiamo? È una cosa
						intollerabile.</p>
               <p>— Oh no — rispose il signor Zorzi — si capisce che è uno strambo, che tante
						volte gli vien da dire una spampanata, e lui, fuori!</p>
               <p>— Commissario di polizia! Bel discorso! — ripeteva Nepo camminando a gran
						passi su e giù per la stanza e facendosi vento.</p>
               <p>Un uscio si aperse pian piano, ne spuntò il naso di Catte. La contessa Fosca
						e Nepo corsero a lei. Si mosse anche l'avvocato, ma sostò riguardoso qualche
						passo indietro dagli altri due che scambiarono con Catte due parole
						sommesse. Catte si ritirò, l'uscio fu chiuso; madre e figlio si voltarono
						accigliati all'avvocato che chiese premurosamente:</p>
               <p>— Dunque?</p>
               <p>— Niente, fio — rispose la contessa sconsolata. — Non mi vuole.</p>
               <p>— Neppur Lei, contessa?</p>
               <p>— Ma no. Oh Dio, hanno da toccare a me queste storie. Ne capite qualche cosa
						voi?</p>
               <p>— In coscienza, contessa, non potrei dir di sì.</p>
               <p>— Ah, qua bisogna finirla, qua bisogna finirla. Nepo mio, bisogna che tu La
						veda, per amore o per forza; bisogna che tu Le parli, che La si spieghi, che
						si sappia se La è malata, cosa La pensa, cosa La vuole; sapere, insomma, in
						nome di Dio, sapere!</p>
               <p>Nepo scosse l'occhialino dal naso.</p>
               <p>— Tu non capisci niente — diss'egli — Zitto! — soggiunse vedendo ch'ella
						voleva parlare, e continuò col suo fare cattedratico: — Non facciamo
						sciocchezze. Non c'è da insistere. Non si farebbe che irritare. Io ho
						abbastanza cuore, cara mamma, per comprendere che bisogna rispettare in
						questi momenti il dolore di una nipote affettuosa. Vorrà che si ritardi il
						matrimonio! Sia. Non sono mica, avvocato, un ragazzo impaziente. Capisci
						bene, cara mamma, un giovinotto...!</p>
               <p>L'avvocato ebbe negli occhi, guardando la contessa, un lampo d'ironia e di
						pietà.</p>
               <p>Nepo gli si avvicinò, lo pigliò per un bottone del soprabito, gli parlò
						metiendogli quasi il naso sul viso:</p>
               <p>— Ella che a tanta probità congiunge tanta oculatezza e comprende così bene
						fino a qual punto possano andare insieme i legittimi interessi e le
						convenienze, Ella non vorrà certo censurarmi se io dico che un altro grave
						affare ci s'impone in questo momento. Io sono disinteressato, premetto;
						ma... Bravo! — esclamò ritirando la mano e il naso. — Vedo che mi capisce.
						L'obbligazione, capperi! Io prego Dio che conservi lo zio al nostro amore
						per lunghi anni, ma se succede una disgrazia! L'obbligazione a mio favore
						doveva essere sottoscritta ieri mattina. Sarà più in grado di
						sottoscriverla? Ci vuole una sorveglianza di ogni ora. Non bisogna lasciar
						passare un lucido intervallo!</p>
               <p>— Sì, ma, ohè, — disse l'avvocato serio serio — patto avanti, che sia lucido
						questo intervallo; patto avanti, che sia molto lucido; e che ci sia il
						dottore; sì, perchè tutto va bene, ma che non andiamo in un imbroglio.</p>
               <p>Si udì la voce di padre Tosi che parlava in loggia.</p>
               <p>— Vado a veder dello zio — disse Nepo; e uscì.</p>
               <p>— Dopo tutto — disse la contessa — mio fio aveva ragione con quell'affare del
						commissario di polizia. È stato un bel tiro, sapete.</p>
               <p>— Altro se è stato un bel tiro! Parlerò io a quel signor frate, se la
						contessa lo permette.</p>
               <p>— Sì, sì, fate, parlate, tutto ciò che volete. Oh Dio, Zorzi, che monte di
						pasticci! Qua non si sa in che mondo si sia. Qua non si capisce niente. Qua
						ci si marita e non ci si marita. Qua non c'è ora da mangiare, qua non c'è
						ora di dormire. E tutto, in nome di Dio...! Oh che vita, oh che vita!</p>
               <p>Entrò il cameriere a sparecchiare. Non si sbrigava mai; pareva che giocasse
						con le posate e il vasellame.</p>
               <p>— Andate là, andate là anche voi, Zorzi — disse la contessa. — Io vado a
						riposare un pochetto. Non ho chiuso occhio stanotte, non ne posso più. E tu
						chiamami Catte, benedetto. Zorzi — diss'ella poi che il cameriere se ne fu
						andato in cerca di Catte — guardate di cavarci qualche cosa a quel signor
						Silla.</p>
               <p>Silla non era entrato subito dal conte. S'era fatto prima raccontar dalla
						Giovanna i casi di quei due giorni. Povera Giovanna! Parlava con una fioca
						voce accorata che pareva venir da lontano, da lontano, da un mondo di
						dolore.</p>
               <p>Il matrimonio era stato fissato per la sera del 29. La signora donna Marina,
						all'ultimo momento, lo aveva fatto differire al mattino del 30. Però la sera
						del 29 vi erano stati ugualmente i fuochi sul lago e la musica. Il conte si
						era divertito e stava secondo il suo solito. Giorni addietro aveva sofferto
						di un leggero malessere, ma non ne parlava più. D'aspetto era giù, questo
						sì, ma da un pezzo, oh, da un gran pezzo! La Giovanna ebbe una reticenza
						espressiva; pare che facesse risalire, nel suo pensiero, questo crollo del
						conte all'epoca in cui Silla aveva lasciato il Palazzo. Insomma quella sera
						non c'erano novità. Il matrimonio si doveva fare alle sette del mattino.
						Alle cinque Giovanna aveva dovuto entrare dal conte per certe chiavi e lo
						aveva trovato a terra semivivo, con tutti i segni dell'apoplessia. A questo
						punto del suo racconto, fosse commozione o altro, s'interruppe. Ripigliò
						dicendo che s'eran chiamati subito il medico e il parroco; che il primo, un
						brav'uomo succeduto da pochi mesi al vecchio dottore, giudicando il caso
						gravissimo, aveva chiesto subito un consulto, e consigliato di provvedere
						alle cose di religione. Purtroppo non c'era nè parola nè intelligenza; il
						parroco non aveva potuto far altro che amministrare l'olio santo. Fatalmente
						il padre Tosi non era stato trovato nella sua residenza, e non era venuto
						che un paio d'ore prima di Silla. Durante la giornata il conte non aveva
						migliorato nè peggiorato. Alla sera il medico era stato contento di trovare
						un po' di febbre che si era forse anche accresciuta nella notte. La
						fisionomia pareva alquanto ricomposta, l'occhio era meno vitreo, e anche le
						labbra, ogni tanto si provavano di articolare qualche parola. La Giovanna
						sperava che, se potesse riconoscere Silla, ne avrebbe un gran conforto. —
						Non può averne altri — diss'ella.</p>
               <p>— E il matrimonio? — chiese Silla.</p>
               <p>— Ah Signore! — rispose la Giovanna. — Non so niente. La signora donna Marina
						non ha mai posto piede fuori della sua camera dal 29 di sera in poi. Pare
						che sia ammalata perchè ieri mattina s'è fatta portare una quantità di
						ghiaccio. Non vuol vedere nè il suo fidanzato nè la signora contessa. Da lei
						non ci va che la sua cameriera e il ragazzo; sa, il barcaiuolo. Oh Signore,
						per me già desidero solo che guarisca il signor padrone e poi per tutto il
						resto...! Venga, venga. Chi sa come sarebbe contento se lo potesse
						riconoscere!</p>
               <p>Appena si vedeva, entrando nell'afa della camera, la testa dell'infermo come
						una macchia oscura sul cuscino biancastro, e seduto, presso alla finestra
						socchiusa, il medico curante. La Giovanna si accostò al letto con Silla, si
						chinò su quella povera testa e sussurrò qualche parola. Il conte guardò
						Silla con due occhi torbidi, poi si volse lentamente a Giovanna e mosse le
						labbra. Ella vi accostò l'orecchio, raccolse a stento questa parola:</p>
               <p>— Beive.</p>
               <p>Per lunghi anni non gli era venuta alla bocca parola alcuna nel dialetto
						natìo, se non in qualche momento di sdegno; tornavano adesso nelle ombre
						sinistre della morte. La malattia fulminea lo aveva atterrato, spogliato in
						un secondo della sua forza imperiosa, della sua intelligenza rapida, della
						sua memoria tenace di tante cose, di tante persone: lo aveva risospinto
						dalla forte vecchiaia alla infanzia, radendogli dalla mente tutto, fuor che
						le prime voci apprese ne' primi anni.</p>
               <p>La Giovanna gli diede da bere, poi tentò di richiamare la sua attenzione a
						Silla.</p>
               <p>— Basta — disse la voce del medico nelle tenebre.</p>
               <p>La donna uscì con Silla, accorata. Incontrarono il frate nel corridoio.</p>
               <p>— E così — diss'egli. — Niente, eh? lo sapevo bene.</p>
               <p>— E cosa ne dice? — gemette la Giovanna.</p>
               <p>— È presto, cara la mia tosa. Bisognerebbe sapere se avremo o no un secondo
						attacco. Certo occorre che il giuoco non si rinnovi, altrimenti me lo
						ammazzano di colpo. Ci hai detto nulla a questo giovinotto?</p>
               <p>— Signor no.</p>
               <p>— Bene, senti, Giovanninetta, vorrei che mi accompagnassi a veder la casa.
						Dopo mi farai preparare una sedia in loggia perchè possa fumare un poco. Se
						non fumo, tra un quarto d'ora scoppio.</p>
               <p>Mentre Giovanna e il frate giravano per la casa, Silla, appoggiato alla
						balaustrata della loggia, guardava il lago verde dormente al sole. Eran
						proprio passati tanti mesi! Le montagne, la quiete profonda lo riprendevano
						come cosa loro; e gli pareva non essere mai andato via, aver sognato Milano,
						un lungo inverno, penosi pensieri. Ma dalle pietre, dalle vecchie pietre
						austere prorompeva subito il vero presente, lo sgomento che una malattia
						mortale diffonde intorno all'uomo colpito, sopra tutto la immagine di lei,
						che, tenendosi nell'ombra, empiva la casa di sè. Perchè si nascondeva? gli
						pareva ad ogni momento udirne il passo, il fruscìo delle vesti, veder
						avanzarsi da quella parte quella sua bellezza altera e fantastica. E si
						voltava a guardare la loggia vuota, stava in ascolto.</p>
               <p>Eccola, forse! No, era l'amico dei Salvador, l'avvocato Giorgio Mirovich.
						Passò camminando in punta di piedi, salutò Silla con un cerimonioso « servo
						» e s'avviò verso la camera del conte. Ne ritornò subito e chiese a Silla,
						parlando mezzo veneto, mezzo italiano, se avesse visto quel signor frate.
						Avutane risposta che era in giro per la casa con la Giovanna, soggiunse: —
						ha un certo linguaggio quel signor frate! — e si fermò a conversare. Perla
						d'onest'uomo, ma cortigianescamente devoto alla contessa Fosca, antica
						fiamma, aveva modi quando burberi quando cerimoniosi, un parlar franco, e
						insieme cauto. Mirava di scoprire come Silla avesse risaputa la malattia del
						conte. Silla gli disse che se ne parlava da tutti nei paesi vicini e
						ch'erano persino corse voci di maggiore sventura. Non lasciò intendere dove
						precisamente avesse attinta la notizia egli stesso, nè di dove fosse partito
						quella mattina, benchè non dubitasse che per mezzo del vetturale lo si
						avrebbe facilmente conosciuto. L'avvocato, a cui ripugnavano le
						investigazioni oblique, uscì presto di argomento. Confidò a Silla la
						profonda avversione per quei luoghi inospiti, per le montagne dritte come
						muri, per quella casa della malinconia. Anch'egli, come la sua vecchia
						amica, non ne poteva più; non vedeva l'ora di sentirsi gridare «sià premi» e
						«&gt;sià stali» sotto le finestre.</p>
               <p>Finalmente il frate ritornò e Silla discese in giardino.</p>
               <p>V'era il commendator Vezza che si divertiva a gettare del pane ai cavedini.
						Silla lo evitò, attraversò il cortile per uscire dal cancello. Passò accanto
						alla porticina della darsena, guardò le barche, guardò su per la scaletta
						segreta che serve all'ala destra del Palazzo. Vuoto e silenzio. Oltrepassò
						il cancello e, fatti pochi passi sulla strada di N..., si voltò...</p>
               <p>Lassù la nota finestra d'angolo era chiusa. Il sole, declinando, batteva
						sulle persiane, sulla grande muraglia grigia, scintillava sulla magnolia
						lucida del giardinetto pensile. Di vita umana non vi era indizio. Silla fece
						un lungo passeggio vagando per i sentieri più solitari e tornò al Palazzo
						dalla stessa parte. La finestra era ancora chiusa benchè il sole non
						battesse ormai più che sui tetti. Silla rientrò in casa, con il
						presentimento che Marina non avrebbe dato segno di vita durante il giorno,
						ma che la vedrebbe nella notte.</p>
            </div>
            <div n="2" type="chapter" xml:id="IT0240040002">
               <head>CAPITOLO II.</head>
               <head>Un mistero.</head>
               <p>Il pranzo fu triste. Il padre Tosi si alzò da tavola subito dopo la minestra
						per andare dal conte, e non ritornò più. La contessa e Nepo mangiavano
						compunti. Il signor Vezza aveva voglia di chiacchierare, temendo che quel
						silenzio malinconico gli preparasse una digestione laboriosa. Scelse a
						interlocutore l'avvocato Mirovich e gli parlò di Venezia, de' suoi amici di
						colà, del caffè e pannera in gelo, dell'Istituto Veneto e delle gondole,
						tirando in mezzo Virgilio per amore o per forza:</p>
               <p>Convolsum remis, rostrisque tridentibus aequor.</p>
               <p>L'avvocato si seccava e rispondeva corto, ma il commendatore tirava via a
						ronzare a ronzare, fra un boccone e l'altro, arrischiando qualche sorriso,
						tanto sano a pranzo. Silla taceva come i Salvador. La contessa lo squadrò
						ben bene fin dalla minestra, nel chinarsi sul cucchiaio, e poi ogni volta
						che il cameriere gli presentava le vivande. Ella soffriva evidentemente di
						dove tacere, gittava a Nepo delle occhiate espressive, che dicevano — parlo,
						non ne posso più — ma Nepo la fissava con i suoi grossi occhi miopi, le
						chiudeva la bocca.</p>
               <p>Alla fine del pranzo venne la Giovanna, le disse all'orecchio che il padre
						Tosi si disponeva a partire e desiderava avere prima un colloquio colle
						persone di famiglia, com'era inteso col signor avvocato.</p>
               <p>— Avvertite la marchesina — rispose Fosca.</p>
               <p>— L'ho già avvertita, ma dice che non può venire.</p>
               <p>— Ditele che si andrà noi da lei.</p>
               <p>— Oh, ha già detto che non vuol nessuno.</p>
               <p>Silla si levò subito da tavola e, fatto un tacito saluto, se n'andò.</p>
               <p>— L'ha capita — disse Nepo. — Potete dirci voi, Giovanna, come è venuto quel
						signore lì e chi gli ha detto di fermarsi?</p>
               <p>— Come sia venuto non lo so. Di fermarsi, magari l'ho pregato anch'io perchè
						so che al signor padrone gli è tanto rincresciuto quando è andato via e ho
						idea che se lo potrà riconoscere, gli farà tanto bene di vederlo. Mi aveva
						fin detto il signor padrone di tenergli la stanza sempre pronta nel caso che
						avesse a ritornare.</p>
               <p>— Voi non dovete pregarlo niente affatto — disse Nepo. — In questa
						circostanza dovevate prendere gli ordini dalla marchesina e quasi anche i
						miei, posso dire. E adesso avvertite il padre che noi lo aspettiamo nella
						camera della contessa Salvador. — Anche Lei, sa, commendator Vezza, come
						amico di mio zio. Intendiamoci, amico vero; perchè certi altri amici non li
						pareggerei davvero alle persone di famiglia.</p>
               <p>Il commendator Vezza, felice nella sua curiosità, fece un cenno di
						gradimento.</p>
               <p>Il frate entrò subito dopo gli altri nella camera della contessa e, toccatasi
						la calotta, sedette, senza aspettare invito, sopra un seggiolone a fianco
						del canapè dove la contessa Fosca, irrequieta, sgomentata, batteva
						nervosamente sulle ginocchia il suo gran ventaglio chiuso. L'avvocato
						Mirovich, imbarazzato, guardando ora il frate, ora il pavimento, cominciò a
						dire:</p>
               <p>— A spiegazione delle parole... delle parole... non chiare, ecco, delle
						parole non chiare, ecco, delle parole non chiare che il padre ha pronunciate
						stamattina in presenza del conte, della contessa e... sì, infatti, di altre
						persone... egli desidera fare delle comunicazioni, non è vero? alcune
						comunicazioni circa la malattia per la quale venne invitato a consulto.</p>
               <p>— Cioè — disse il frate — desidero! Niente affatto, desidero. È il mio
						dovere. Io vado per le corte, signori, e chiamo le cose col loro nome. Il
						mio dovere è d'informare Loro signori, che, a mio avviso, il conte d'Ormengo
						è stato... — Prima ch'egli compiesse la frase la contessa Fosca lasciò
						cadere il ventaglio. Nepo si alzò in piedi. Gli altri due non si
						mossero.</p>
               <p>— Assassinato — disse lentamente il frate, dopo un istante di esitazione,
						levando gli occhi a Nepo con il pugno sinistro sopra una coscia e
						l'avambraccio destro attraverso all'altra.</p>
               <p>— Oh Dio, oh Dio, oh Dio! — gemè la contessa spalancando tanto d'occhi
						spaventati. Nepo alzò le braccia, mise un'esclamazione d'incredulità
						sdegnosa.</p>
               <p>L'avvocato procurava di chetarli con gran gesti, diceva con le mani e col
						capo che non si spaventassero, che aspettassero. Nepo cedette; ma la
						contessa ripeteva — oh Dio, oh Dio! — sempre più forte e scoppiò in
						lagrime.</p>
               <p>— Ella poteva essere più prudente, padre — osservò bruscamente il Mirovich
						accostandosi alla contessa per sostenerla e farle animo.</p>
               <p>— Santo Dio benedetto! — singhiozzava costei. — Questi orrori... di
						parole!... Dopo pranzo anche!</p>
               <p>— Signora mia — disse il frate — l'interesse dell'ammalato vuole che si parli
						chiaro e presto. Io poi ho l'abitudine di dire la verità anche dopo
						pranzo.</p>
               <p>— Continui, continui! — esclamò l'avvocato. — Si spieghi presto.</p>
               <p>— Lo avrei già fatto se il signore e la signora fossero più pazienti. Non
						intendo dire che si sieno adoperati armi o veleno. Un ragazzo conosce
						l'apoplessia; nel nostro caso si tratta veramente di apoplessia. Dico —
						assassinato — perchè sono convinto che vi è nell'origine di questo male
						l'azione violenta d'una persona.</p>
               <p>— Questo è assurdo! — gridò Nepo.</p>
               <p>— Lei è assurdo, signor mio bello — riprese il frate, battendo le sillabe ad
						una ad una e guardandolo tra ironico e fiero. — Lei è assurdo. Io, per
						esempio, sono malato di cuore e non Lei, ma le persone che amo possono
						uccidermi senza veleno nè armi.</p>
               <p>— Dunque Lei dice... — suggerì il Vezza per tagliar corto alla discussione
						irritante.</p>
               <p>— Io dico — rispose il frate — che l'ammalato fu colpito d'apoplessia durante
						un'emozione violenta, terribile.</p>
               <p>— Ma cosa? ma come? — disse la contessa tutta lagrimosa. — In nome di Dio,
						come? Non la ci tenga qua sulla corda per tanto tempo! La parli, che Dio la
						benedica. Ci vuol Ella far morire a once?</p>
               <p>— Prima di proseguire — disse il frate — vorrei sapere se tutte le persone
						della famiglia sono presenti</p>
               <p>Nessuno parlò.</p>
               <p>— Ci sono tutti? — ripetè il frate.</p>
               <p>Qualcuno disse piano:</p>
               <p>— Manca la marchesina.</p>
               <p>— La marchesina, mia promessa sposa — disse Nepo enfaticamente — è
						indisposta.</p>
               <p>— Come si chiama questa marchesina? — chiese il frate.</p>
               <p>— Marchesina Crusnelli di Malombra.</p>
               <p>— Il nome di battesimo!</p>
               <p>— Marchesina Marina — disse Nepo.</p>
               <p>Il frate tacque un momento, poi soggiunse:</p>
               <p>— Marina. Non ha altri nomi?</p>
               <p>— Sì. È Marina Vittoria. Ma che importa?</p>
               <p>— Importa molto, signor conte. Moltissimo importa. Come si chiamano le donne
						di servizio che sono in casa, oltre la Giovanna?</p>
               <p>— Catte, intanto — rispose la contessa.</p>
               <p>— Fanny — suggerì il commendator Vezza. Nessun altro nome fu pronunciato.</p>
               <p>— Dunque — continuò il frate — non v'è donna in casa che abbia nome
						Cecilia?</p>
               <p>— No — risposero tutti, uno dopo l'altro.</p>
               <p>— Ebbene, io sono convinto che l'altra notte una donna, una Cecilia, è
						entrata nella stanza del conte Cesare e lo ha spaventato, lo ha irritato a
						morte.</p>
               <p>Nessuno fiatò. I Salvador, il Vezza guardavano il frate a bocca aperta; il
						Mirovich teneva gli occhi bassi, il mento sul petto: pareva sapesse già da
						prima quello che il frate veniva dicendo. Questi si alzò e andò a piantarsi
						in mezzo alla camera.</p>
               <p>— Ecco — diss'egli accennando alla parete sinistra — quello è il letto; il
						conte fu trovato in camicia, bocconi sul pavimento, con le braccia distese
						verso l'uscio. Questo lo sanno anche lor signori. Ma vi sono delle altre
						cose che non sanno. L'uscio del corridoio, che il conte chiude sempre quando
						va a letto, era aperto. Sul letto fu trovato da Giovanna un guanto,
						questo.</p>
               <p>Egli trasse di tasca un guanto piccolissimo. Il Vezza e Nepo lo afferrarono
						insieme, corsero alla finestra per esaminarlo bene. Nepo esclamò subito:</p>
               <p>— Buon Dio, non è un guanto. Fu, chi sa quando, un guanto 5 un quarto o 5
						mezzo, a un sol bottone; guanto da ragazzina di dodici anni: adesso è un
						cencio scolorato, ammuffito.</p>
               <p>— Bene, quel cencio, che non può appartenere al conte, non cadde sul suo
						letto, ma vi fu gettato, perchè il letto è assai largo e il guanto si trovò
						confitto fra il capezzale e la parete. Il candeliere del conte, lo
						smoccolatoio, la tazza che egli è solito tenere sul tavolino da notte, si
						trovarono sparsi a terra, presso l'uscio. Deve averli scagliati lui in un
						impeto d'ira dopo aver cercato invano, a tastoni, gli zolfanelli che dovette
						rovesciare dal tavolino perchè si trovarono disseminati a piè del letto. La
						tazza fu certo scagliata, ed era piena d'acqua, perchè se ne trovarono
						spruzzi sul pavimento, se ne trovò bagnata la manica destra della camicia
						del conte. Io poi vado avanti, e siccome la tazza era tuttavia intera, dico
						che percosse un corpo molle e cedevole, tale da spegnere il colpo e da
						render possibile ch'essa cadesse a terra senza spezzarsi. Cosa potè essere?
						Ma è evidente cosa potè, cosa dovette essere. Dovette essere l'abito a cui
						apparteneva questo bottone.</p>
               <p>Nepo afferrò il bottone che il frate gli tendeva. Era un grosso bottone
						coperto di stoffa azzurra e bianca. Nepo lo riconobbe subito. Apparteneva a
						una veste da camera di Marina.</p>
               <p>— Hum! Non lo conosco — diss'egli guardandolo attentamente.</p>
               <p>— La signora forse potrebbe dircene qualche cosa. Faccia vedere alla
						signora.</p>
               <p>— La contessa, vuol dire? Oh non lo conosce certo. Non è vero, mamma, che di
						queste cose io m'intendo più di te? Non è vero che se avessi veduti anche
						una volta sola bottoni simili addosso a qualche persona della casa, adesso
						riconoscerei questo?</p>
               <p>La contessa Fosca ardeva di vederlo e leggeva in pari tempo negli occhi di
						Nepo un divieto. Non sapeva risolversi.</p>
               <p>— Oh Dio — diss'ella — questo sì, sei famoso. Ma... in due... oh? Un'occhiata
						ce la posso dare anch'io, no?</p>
               <p>— Figurati — rispose Nepo, e le parlò con gli occhi fissi. — To' — diss'egli
						— guarda pure. È inutile, già. — La contessa prese il bottone, si alzò dal
						canapè, e andò alla finestra dove s'indugiò qualche tempo, toccando quasi
						colla fronte i vetri, voltando le spalle agli altri che tacevano e
						aspettavano tutti in piedi, immobili.</p>
               <p>Ella si voltò, finalmente, porse il bottone a Nepo, disse al frate, che la
						guardava col capo chino e le mani sui fianchi:</p>
               <p>— Niente.</p>
               <p>Il frate non parlò nè si mosse. La guardava sempre. Osservava come ogni
						curiosità fosse interamente scomparsa da quel volto mentre la bocca diceva —
						non ho inteso.</p>
               <p>— Proprio niente — ripetè la contessa con voce tranquilla.</p>
               <p>— Dove fu trovato? — chiese frettolosamente Nepo.</p>
               <p>Il frate durò a girar gli occhi, tacendo, sulla contessa che tornava al
						canapè. Quindi si scosse e rispose a Nepo:</p>
               <p>— Fu trovato nel pugno chiuso del conte, nel pugno sinistro. Avranno veduto
						un piccolo brandello di stoffa attaccato al bottone? È chiaro che fu
						strappato dall'abito a forza.</p>
               <p>— Eh, sì — disse l'avvocato.</p>
               <p>Il Vezza gli lanciò un'occhiata ironica. Il sagace commendatore sospettava
						che il bottone fosse stato riconosciuto e giudicava quindi prudente non
						interporsi in quel momento fra il Salvador e il frate.</p>
               <p>— La Giovanna — proseguì costui — che è entrata per la prima nella camera, ha
						osservato parte di queste cose, senza capire. Prima ha creduto a un ladro,
						cosa inverosimile: poi ha trovato chiavi, danari, portafogli intatti sul
						cassettone dove sono ancora adesso; dunque, ladri no. Allora ha pensato che
						il conte, sentendosi male, avesse voluto chiamare, uscire in cerca d'aiuto;
						cosa assurda perchè non si spiegano, lasciando stare il guanto, neppure la
						tazza e il candeliere gittati lontano: non si spiega sopratutto che il conte
						non abbia suonato il campanello. A ogni modo la Giovanna ha inteso, così
						confusamente, che c'era del mistero. Non ha parlato a nessuno per non
						sparger inutilmente sospetti temerari, ma si è confidata a me, forse per
						l'abito che porto. Io allora ho fatto questo.</p>
               <p>La contessa, Nepo, il Vezza pendevano dal suo labbro; non respiravano
						neppure.</p>
               <p>— L'intelligenza dell'ammalato è oscurata, moltissimo oscurata; tuttavia
						qualche barlume, da ieri a sera in poi, mi dice il medico curante, ne appare
						ancora. Quando io ho saputo queste cose, ho esaminato ben bene la Giovanna,
						ho fatto le mie induzioni e mi sono formato il mio convincimento. Poi ho
						interrogato l'ammalato.</p>
               <p>Il gran ventaglio della contessa Fosca le uscì di mano, le cadde dalle
						ginocchia. Nè lei si piegò nè altri si mosse a raccattarlo.</p>
               <p>— Ho dovuto interrogarlo, per la sua condizione, a più riprese. Già non si
						poteva pretendere che rispondesse più di sì e no. Ho cominciato con
						domandargli se qualcuno era stato in camera durante la notte. Niente. Ho
						ripetuto la domanda. Era forse troppo lunga; mi guardava e non tentava
						neppure di rispondere, nè con le labbra nè col capo. Allora ho provato a
						dirgli addirittura: un uomo?. Non risponde ancora. Una donna? Oh! L'occhio e
						le labbra si muovono, qualche cosa vogliono dire. Lo lascio quieto un'ora.
						Intanto ci fu progresso nelle condizioni della intelligenza e della lingua.
						Domandò alla Giovanna da bere. Appena partito il medico tornai alla prova.
						Dico: il nome di quella donna! Non mi risponde, ma un momento dopo, mentre
						mi chinavo sopra di lui con un cerino per esaminare la cute, si mette a
						tartagliare. Gli accosto l'orecchio alle labbra, mi par di capire: —
						famiglia; — io suppongo che desideri veder loro, gli rispondo qualche cosa,
						gli dico di star tranquillo. Egli seguita; io ascolto ancora, credo
						intendere un'altra parola, provo a dirgli — Cecilia! — Tace subito, e
						vorrei, signori, che aveste veduti quegli occhi come si dilatarono, come mi
						riguardarono, quale espressione prese il viso sfigurato di quell'uomo.
						Adesso un'altra cosa. Chi dorme nell'ala destra del palazzo, oltre il
						conte?</p>
               <p>— Perchè domanda questo? — disse Nepo.</p>
               <p>— Posto che una persona, oltre l'ammalato, dorma nell'ala destra del palazzo,
						questa persona... — (il frate alzò la voce ed aggrottò le sopracciglia) —
						molto più se indisposta, deve avere udito, deve sapere qualche cosa.
						Consiglio loro signori di interrogarla bene.</p>
               <p>— Io ho l'onore di assicurarla, padre — disse Nepo acceso in volto, parlando
							<foreign>ex cathedra</foreign>, — che s'Ella intende con tali parole
						insinuare sospetti poco leciti e niente affatto convenienti a carico di una
						dama che sta per appartenermi strettamente, Ella s'inganna a partito e
						offende le stesse persone alle quali parla.</p>
               <p>— Lei non sa quello che si dice, mio caro Signore — rispose il frate, a voce
						bassa e con forzata calma — non sa che io sono avezzo a cercare la verità,
						magari frugando con il coltello nelle carni e nelle ossa della gente, tanto
						d'una gran dama, quanto d'un facchino, colla stessa freddezza. Taglio e
						squarcio per trovarla e la trovo quasi sempre, sa, impassibile come un Dio;
						poco m'importa, mentre cerco, che mi scongiurino o che mi bestemmino. E Lei
						pretende ch'io mi guardi dall'accennare anche da lontano a quello che può
						essere il vero, per non offendere una signora, i suoi parenti e i suoi
						amici, quando sono convinto che c'è di mezzo l'interesse di un ammalato che
						assisto? Ma lei mi fa ridere, per Dio! Del resto, adesso, loro signori
						conoscono i fatti. Si ricordino che se l'ammalato si ricupera, una nuova
						emozione simile alla passata lo ucciderà sul colpo. Il padre Tosi ha fatto
						il suo dovere e se ne va.</p>
               <p>Egli si alzò e guardò l'orologio. Il suo legnetto doveva già trovarsi sulla
						strada provinciale, allo sbocco del viottolo del Palazzo.</p>
               <p>— S'intende — disse l'avvocato — che il padre non farà parola fuori di
						qui...</p>
               <p>— È il primo consiglio di questo genere che mi si dà — rispose il frate — e
						non lo ricevo. Buona sera a Lor signori.</p>
               <p>— Chi lo paga? — sussurrò il Mirovich a Nepo dopo che quegli fu uscito.</p>
               <p>— Cosa ci è mai venuto in mente al medico di suggerir quel cialtrone lì! —
						disse Nepo evitando di rispondere. — Se avessi saputo che doveva poi anche
						tardar un giorno, avrei fatto venire io Namias da Venezia! Adesso tu starai
						male, mamma.</p>
               <p>— Altro che male, altro che male! — gemette la contessa.</p>
               <p>— Già; matto villano! Avrai bisogno di quiete — disse Nepo con un accento
						nuovo di premura filiale. — Andiamo, andiamo, lasciamola sola. Vi dico la
						verità che anch'io non ne posso più di prendere un po' d'aria. Mi fa piacere
						Lei, avvocato, di andar a vedere dello zio. Io vado a prendere il mio
						cappello e passo dal cortile. Lei mi dirà dalla loggia se le cose vanno in
						ordine, come spero.</p>
               <p>Dopo le dieci di sera i Salvador, il Vezza, l'avvocato e Silla erano
						aggruppati, in piedi, presso al tavolo del salotto. Ascoltavano il dottore
						che rendeva conto dello stato dell'infermo prima di andarsene a casa.
						Costui, vestito di nero alla moda di vent'anni indietro, ragionava sulla
						malattia, gittando in viso a quei diffidenti signori di città parecchi nomi
						greci e barbari, parecchie citazioni di autori e di giornali scientifici. La
						lucerna posata in mezzo alla tavola, col suo gran paralume scuro, lasciava
						nella penombra le persone e la camera, metteva sul tappeto una macchia
						luminosa circolare dov'entravano le grosse mani rubiconde del dottore che
						parlava. A suo avviso le cose procedevano in modo abbastanza soddisfacente.
						La gamba destra aveva riacquistati, in parte, alcuni movimenti e anche il
						braccio non era più completamente inerte. Nell'intelligenza e nella favella
						i progressi erano, per verità, meno sensibili, ma si poteva, anzi si doveva
						ritenere che col tempo si sarebbe ottenuto molto; se non la guarigione
						completa, almeno...</p>
               <p>Colui era giunto a questa svolta promettente della sua prognosi quando si
						fermò alzando il mento e guardando con gli occhi socchiusi oltre alla
						cerchia dei suoi uditori. Fece quindi un cenno rispettoso di saluto. Tutti
						si voltarono; era donna Marina.</p>
               <p>Il gruppo allora si agitò e si scompose in movimenti diversi.</p>
               <p>La contessa Fosca e Nepo si avvicinarono a Marina, gli altri fecero posto;
						tutto questo lentamente e senza parole. Nepo guardava la sua fidanzata con
						due grossi occhi stupidi, sgomenti.</p>
               <p>— Buona sera — sussurrò Marina. Poichè il medico taceva, gli disse un po' più
						forte con la sua voce noncurante: — Prego.</p>
               <p>Ell'era vestita di nero o di azzurro carico; non si poteva distinguer bene.
						Appena si vedevano le linee eleganti della bella persona, i grandi occhi, il
						pallore uniforme del viso e del collo. Si guardò un momento alle spalle,
						quasi cercando una sedia. Nepo insistette perchè sedesse sul canapè, ma ella
						scelse una poltrona proprio in faccia al medico.</p>
               <p>— Almeno — proseguì costui, incerto, magnetizzato dagli occhi grandi che lo
						fissavano — l'uso delle gambe... fors'anche, in parte, l'uso del braccio...
						dico in parte, in parte... si potranno ricuperare... e anche
						l'intelligenza... però, per l'intelligenza, è difficile, molto
						difficile.</p>
               <p>Pareva pigliar involontariamente la intonazione dagli occhi di donna
						Marina.</p>
               <p>Il commendatore Vezza li studiava da vicino quegli occhi, procurando di non
						farsi scorgere dai Salvador. Avevano un fuoco vago e febbrile, una
						espressione di curiosità intensa, qualche cosa di nuovo che colpì il
						commendatore.</p>
               <p>Qualcuno entra; il signor parroco che viene a prender notizie. Il povero don
						Innocenzo, miope, imbarazzato, non riconosceva nessuno, salutava a
						sproposito, si scusava, suggeva l'aria con le labbra serrate come se il
						pavimento gli scottasse. Intanto il dottore si congedò. V'era un ghiaccio
						nella stanza; nessuno parlava forte. Nepo, curvo sulla spalliera delle
						poltrona di Marina, le chiedeva sottovoce della sua salute, si doleva di non
						averla mai potuta veder in quei due giorni. La contessa Fosca dall'altra
						parte tentennava. Si piegava verso Marina, le sussurrava una frase; si
						ritraeva per non porsi troppo avanti fra lei e Nepo, quindi cedeva da capo
						alla tentazione. Il parroco prendeva notizie del conte dall'avvocato
						Mirovich, in disparte. Silla non s'era mosso mai. Marina nell'entrare lo
						aveva guardato un momento, lo aveva confitto, quasi impietrito al suo
						posto.</p>
               <p>Ella si alzò.</p>
               <p>— Amerei dire una parola al signor Silla — disse.</p>
               <p>Questi, pallidissimo, s'inchinò.</p>
               <p>La contessa, Nepo, il Vezza, stupefatti, guardavano Marina, aspettando uno
						scoppio, una scena come quella dell'anno prima. L'avvocato interruppe la sua
						relazione; Don Innocenzo non capiva, gli diceva: — E dunque?</p>
               <p>— Non qui — disse Marina.</p>
               <p>Il Vezza e il Mirovich fecero atto, un po' tardi, di ritirarsi. I Salvador
						non si mossero.</p>
               <p>— Restino pure — soggiunse Marina. — Ho bisogno di prendere aria. Scende in
						giardino, signor Silla?</p>
               <p>Questi s'inchinò daccapo.</p>
               <p>— In giardino? — esclamò la contessa Fosca con uno scatto di malcontento.</p>
               <p>— Con questo fresco? — soggiunse poi. — Non mi pare...</p>
               <p>— Con questo umido? — disse Nepo. — Piuttosto in loggia.</p>
               <p>— Buona sera — disse Marina. — Faccio un giro e poi rientro nelle mie
						camere.</p>
               <p>Nepo volle replicare qualche cosa, s'imbarazzò, balbettò poche parole. Donna
						Marina fece un passo verso l'uscio e guardò fisso Silla, che venne ad
						aprirglielo.</p>
               <p>— Buona sera — diss'ella ancora, uscendo.</p>
               <p>Nessuno le rispose.</p>
               <p>Marina discese lentamente, con piedi silenziosi di fata, in mezzo alla larga
						scala semioscura. Silla le teneva dietro, stretto alla gola da commozioni
						inesprimibili, quasi cieco. Ancora un momento e sarebbe stato solo con lei,
						nella notte.</p>
               <p>La porta a vetri che mette in giardino era spalancata. Il lume del vestibolo,
						oscillando all'aria notturna, mostrava di fuori un lembo di ghiaia rosea;
						presso all'uscio, sopra una sedia, lo scialle bianco di Marina. Ella lo
						porse a Silla, si fermò perchè glielo posasse sulle spalle. Le loro mani si
						incontrarono; eran gelate.</p>
               <p>— Fa freddo — disse Marina, stringendosi lo scialle sul petto. Pareva
						un'altra voce; quasi tremante. Silla non rispose; credeva ch'ella gli
						sentisse il cuore a battere. Le posò un momento le mani alle braccia quasi
						per ravviarle lo scialle. Ella trasalì; le spalle, il seno le si
						sollevarono. Uscì senza dire parola, fece una cinquantina di passi nel viale
						e s'appoggiò alla balaustrata, guardando il lago.</p>
               <p>La notte era oscura. Poche stelle lucevano nel cielo nebbioso fra le enormi
						montagne nere che affondavano l'ombre nel lago. Il gorgoglìo delle fontane,
						il canto lontano dei grilli nelle praterie, andavano e venivano col vento. </p>
               <p>Silla non vedeva che la elegante figura bianca, curva sulla balaustrata
						presso a lui.</p>
               <p>— Cecilia — disse piano accostandosele.</p>
               <p>Ell'appoggiava il mento alle mani congiunte. Ne stese una a Silla senza
						voltar la testa, e gli disse appassionatamente:</p>
               <p>— Sì, mi chiami sempre così. Si ricorda?</p>
               <p>Egli strinse con ambedue le proprie quella mano di raso odoroso. Temeva di
						esser freddo, di non aver neppur sensi in quel momento. Se la recò alle
						labbra, ve le impresse, veementi, sul polso.</p>
               <p>— Mi dica: si ricorda? — ripetè Marina.</p>
               <p>— Oh Cecilia! — diss'egli.</p>
               <p>Le voltò la mano, vi abbassò rapidamente il viso sul palmo, se la serrò sugli
						occhi, parlò convulso:</p>
               <p>— Non v'è più mondo, se sapesse, per me! non vi son parenti, nè amici, nè
						passato, nè avvenire: niente, niente; non v'è che Lei, mi prenda, mi prenda
						tutto!</p>
               <p>Voleva esaltarsi e vi riusciva. Si trasse quel piccolo palmo sulla bocca;
						pensò alla propria vita amara, al mondo ingiusto, vi soffocò uno spasimo di
						passione che dovette entrar nel sangue di lei, attraversandolo sino al
						cuore.</p>
               <p>— No, no — diceva ella con voce interrotta, mancante, — adesso no.</p>
               <p>Avevan la febbre tutti e due.</p>
               <p>— Quando si è ricordato? — disse Marina.</p>
               <p>Ella era fissa nell'idea di Cecilia Varrega, che avrebbe ritrovato, nella
						seconda esistenza terrena, il suo primo amante.</p>
               <p>— Iersera — diss'egli credendo aver intesa la domanda. — Iersera, dalla
						signora De Bella, che mi parlò di lei; dopo hanno fatto una musica che mi ha
						rotto il cuore, me ne ha tratto fuori tante cose. Esco di là mezzo pazzo,
						trovo il suo telegramma. Allora mi si è illuminato tutto, ho sentito il suo
						destino prendermi, portarmi qua. Mi lasci questa mano, questa dolcezza
						infinita. Lei non sa che passione è la mia. Mi par di morire a non spiegarmi
						e non posso parlare. Vorrei esser tratto giù per sempre, con Lei, in
						quest'acqua che mi chiama.</p>
               <p>Egli tirò a sè la inerte mano prigioniera, il braccio, la persona.</p>
               <p>— Domani — sussurrò Marina, resistendo — domani sera dopo le undici, sulla
						scaletta della darsena.</p>
               <p>Egli non voleva lasciar quella mano, vi figgeva le labbra insaziabili.</p>
               <p>— Venga — diss'ella a un tratto concitata — mi segua, discosto, non mi parli
						e, sulla porta, mi lasci. Lo sapevo.</p>
               <p>Silla comprese e obbedì. Fatti due passi, vide qualcuno nell'ombra. Era
						Catte.</p>
               <p>— Ah, è qui, marchesina. L'ho cercata dappertutto. Sua Eccellenza mi aveva
						dato questo scialle per Lei.</p>
               <p>Marina non degnò rispondere nè tampoco guardar la cameriera; fece dalla porta
						un saluto freddo a Silla e sparve nel vestibolo.</p>
               <p>Silla attraversò il cortile, salì la scalinata ed escitone di fianco sedette
						sull'erba sotto un cipresso, vi rimase un pezzo bevendo il forte odore
						dell'albero, ascendendo con gli occhi per l'alta colonna nera sino alle
						stelle.</p>
               <p>Più tardi la contessa Fosca, chiusa con Nepo nella sua camera da letto,
						smaniava, singhiozzava, esclamava contro il frate che aveva raccontato
						quelle cose orribili, contro la dama milanese che le aveva date le prime
						informazioni di Marina; si domandava cosa mai vi potesse essere fra Marina e
						suo zio, cosa mai ella avesse detto, cosa mai avesse fatto quella notte;
						protestava di perder la testa, di volerne uscire, di volerne far uscire Nepo
						a ogni costo, di voler piantare quella benedetta casa e il suo padrone e la
						sua padrona, e i denari e tutto. Quando aveva finito, ricominciava. Nepo
						taceva sempre, ingrugnato; solamente, se sua madre alzava troppo la voce, le
						faceva un gesto iracondo. Ella resisteva, sulle prime; gli diceva: — E cosa
						fai tu col tuo tacere? — Ma Nepo s'inviperiva. Allora la povera donna
						diventava umile, piagnucolosa; ripeteva: — Nepo, la è matta! Nepo, la è
						matta! Voleva chiamar l'avvocato, consultarlo. Nepo si oppose tanto
						risolutamente ch'ella credette leggergli in viso un proposito, un piano
						bell'e pronto. Gli domandò che intendesse fare.</p>
               <p>— Aspettar — diss'egli — non comprometter niente.</p>
               <p>— Per la donazione, caro, ho paura. Adesso la va peggio.</p>
               <p>— Aspettare — ripetè Nepo.</p>
               <p>— Bel discorso!</p>
               <p>Egli scosse via l'occhialettto, prese sua madre per le braccia, le immerse
						gli occhi negli occhi e disse con voce soffocata:</p>
               <p>— Se non c'è testamento?</p>
               <p>La contessa pensò un poco, guardandolo.</p>
               <p>— Resta tutto suo? — diss'ella. — Tutto di Marina?</p>
               <p>Nepo si tirò indietro, allargò le braccia.</p>
               <p>— Eh! — diss'egli: e soggiunse: — Allora ci penseremo.</p>
               <p>Seguì un lungo silenzio.</p>
               <p>— Perdi un bottone, viscere — disse la contessa piano con dolcezza.</p>
               <p>Nepo si guardò il bottone che gli penzolava dall'abito, rispose nello stesso
						tono:</p>
               <p>— Momolo che non guarda mai. Vado a vedere del conte.</p>
               <p>— E il tiro di stasera? — disse la contessa mentre egli se ne andava. —
						Bello, sai!</p>
               <p>— Per quello non ho nessun pensiero — disse Nepo. — Intanto hai sentito
						Catte, come li ha visti tornare a casa. Credo poi, anche a giudicare dalle
						parole di Marina, che nè scuse nè complimenti gliene abbia fatti certo.
						Vedrai che domattina, per non dire stanotte, l'uomo se ne va. Cosa vuoi
						pensare? Dopo che è partito l'altra volta a quel modo e per quella cagione!
						Lui lo ha detto a Mirovich come è venuto; ha detto che ha saputo in un paese
						qui vicino della malattia del conte. — Dunque vado.</p>
               <p>Nepo trovò in galleria Catte a chiacchierare con l'avvocato e col Vezza che
						fumavano. Catte, veduto il padrone, se la svignò: gli altri due non avevano
						notizie precise dell'ammalato, dopo la partenza del dottore. Nepo si avviò
						in punta di piedi a pigliarne, e coloro ripresero il loro dialogo. Parlavano
						degli strani casi cui assistevano; il Vezza con l'interesse d'un egoista
						curioso; il Mirovich con qualche pena per la devozione sincera che portava
						alla contessa Fosca. Facevano mille supposizioni diverse, ricadevano sempre
						a dire, come la contessa Fosca, di non capirci nulla. Il Mirovich
						concluse:</p>
               <p>— È proprio il caso di dire come i chioggiotti: Co se ga rasonao se ga
						falao.</p>
               <p>Il Vezza disse qualche cosa, dopo un lungo silenzio, sulla pace profonda
						della notte; e il suo compagno pensando a Venezia, a' tempi passati, mormorò
						la prima strofa della canzonetta che comincia:</p>
               <p>Stanote de Nina...</p>
               <p>— Bella, bella, bella! Avanti, avanti! — disse il commendatore. Nepo rientrò
						in loggia.</p>
               <p>— Come va? — gli chiese l'avvocato.</p>
               <p>— Peggio, peggio assai, pur troppo — rispose Nepo e passò oltre.</p>
               <p>— Che brutto affare! — sospirò l'avvocato.</p>
               <p>— Ma!</p>
               <p>Lo zampillo del cortile parlò solo per un momento dietro a loro.</p>
               <p>— Era malandato, già, in salute — disse il commendatore.</p>
               <p>— Eh, sì.</p>
               <p>— Adesso restava anche solo — tornò a dire il Vezza.</p>
               <p>— Eh, questo sì.</p>
               <p>— Quasi, quasi...</p>
               <p>— Oh, lo credo anch'io.</p>
               <p>Parlò ancora solo la voce blanda. Il Vezza gittò il suo sigaro.</p>
               <p>— Che veleno! — diss'egli.</p>
               <p>— Dunque? — soggiunse dopo una breve pausa.</p>
               <p>— Cosa, dunque?</p>
               <p>— La canzonetta?</p>
               <p>— Ah, ecco — Stanote de Nina....</p>
               <p>L'avvocato abbassò la voce, e la tramontana leggera che attraversava gli
						archi, sciolse, portò via le parole voluttuose.</p>
               <p>Nella sua stanza, dove un fioco lumicino posato a terra spandeva nell'aria
						calda e greve certo chiarore sepolcrale, il conte Cesare supino, immobile,
						non vedeva la Giovanna seduta presso il letto con le mani sfiduciate sulle
						ginocchia, e gli occhi fissi in lui. Credeva invece veder la figura di sua
						nipote ritta in mezzo alla camera. Era sua nipote e un'altra persona nello
						stesso tempo, ciò gli pareva naturale. Si moveva, parlava, guardava con due
						occhi pieni di delirio; come mai se quella persona era morta e sepolta da
						lungo tempo? Egli lo sapeva bene ch'era stata sepolta, ricordava d'averlo
						inteso da suo padre; ma dove, dove? Tormentosa dimenticanza! C'era pure
						nella sua memoria quel luogo, quel nome; ve lo sentiva muoversi, salire,
						salire finchè ne scattò su, in lettere visibili.</p>
               <p>Credette allora cavar di sotto le lenzuola il braccio destro, stenderlo,
						appuntar l'indice a colei, dirle ch'ella mentiva e ch'era ben sepolta ad
						Oleggio, nella cappella di famiglia. Ma la donna lo minacciava ancora, lo
						sfidava, gli gettava un guanto; pareva Marina ed era la prima moglie di suo
						padre, la contessa Cecilia Varrega. Ella lo sentiva, parlava di antiche
						colpe, di una vendetta da compiere. Allora egli immaginava lanciarsi
						smanioso d'ira dal letto, e tutto si confondeva nella sua mente in una
						torbida visione a cui intendeva ansando, come se sulla porta della morte gli
						apparisse, al di là, un pauroso dramma sovrumano.</p>
               <p>C'era un peggioramento improvviso, la paralisi minacciava il polmone.</p>
               <p>Il Palazzo non era parso mai così cupo come quella notte, malgrado i lumi che
						vi vegliarono fino all'alba.</p>
            </div>
            <div n="3" type="chapter" xml:id="IT0240040003">
               <head>CAPITOLO III.</head>
               <head>Quiete.</head>
               <p>— Come hanno fatto bene! Come hanno fatto bene! — ripeteva Marta correndo su
						per la scala della canonica a portar le valigette di Edith e di suo padre
						nelle stanze preparate per essi, a spalancar porte e finestre. Gridava
						dall'alto a don Innocenzo:</p>
               <p>— È contento, mo? — Tornava giù in furia, tutta scalmanata, veniva a
						protestare che la canonica non era il Palazzo, che non avrebbero trovato
						questo, che non avrebbero trovato quello. Ardeva dalla voglia di dare un
						bacio a Edith, ma non osò. Steinegge, impolverato come una vecchia bottiglia
						di Bordeaux, protestava dal canto suo contro tanti complimenti, esclamando,
						giungendo le mani, gesticolando: e don Innocenzo, cui lucevano gli occhi dal
						piacere, gli dava ragione contro Marta, diceva di credere che sicuramente i
						suoi ospiti si sarebbero trovati bene in casa sua: altrimenti non li avrebbe
						pregati di venire. Allora Marta si voltava contro il padrone.</p>
               <p>— Ma ha da dire queste cose Lei? Ma tocca a Lei dire queste cose? — Bene,
						bene — rispondeva il povero prete vedendola inalberarsi — via, via,
						chetatevi. — Oh bella — soggiungeva poi, volto agli Steinegge — ho visto che
						ha lavorato tanto, che ha preparata tanta roba!</p>
               <p>Qui Steinegge esclamava daccapo, e Marta, disperata di aver un padrone
						simile, scappava in cucina per non perdergli il rispetto.</p>
               <p>— Mi dica Lei, signorina — chiese don Innocenzo a Edith — ho detto male? Lo
						sanno anche Loro, non è vero, che sono un povero parroco?</p>
               <p>— Noi gran signori amiamo qualche volta discendere — rispose Edith,
						scherzando.</p>
               <p>La piccola casa rideva tutta. Non c'era granello di polvere sugli arredi nè
						sulle invetriate: le tendine di percallo bianco, appena lavate e stirate,
						diffondevano nelle stanzette una luce color di perla, mandavano odore di
						nettezza. Nel salottino da pranzo a pian terreno un passero solitario
						gorgheggiava festosamente fra le due porte che mettevano nell'orto; in mezzo
						alla tavola un vasetto di porcellana bianca portava dei fiori. Da quelle due
						porte, da ogni finestra della casa entrava il verde tenero della campagna,
						entrava un senso profondo di riposo per chi veniva dalla città e aveva
						ancora negli occhi il frastuono del treno, nelle ossa la stanchezza di una
						lunga corsa in carrozza. V'era tranquillità e pace perfino nell'alto canapè
						di vecchio stampo, nelle antiche incisioni giallognole del salotto, negli
						uccelli impagliati che nidificavano dentro due campane di vetro, sopra il
						caminetto dello studio. Anche l'orologio a pendolo fra le due campane, con
						la sua raucedine acuta e sfiatata di vecchione sordo, riposava lo spirito. E
						v'era, sotto a questo sorridere pacato della casetta, una castità verginale,
						senza sospetto, posata innocentemente in seno alla natura amorosa, aperta
						alla contemplazione della vita. La si leggeva perfino nella forma incomoda
						di certe suppellettili: perchè se tutto là dentro diceva pace e quiete, nè
						gli alti canapè stretti, nè le seggiole impagliate a spalliera verticale
						permettevano la voluttà del riposo spensierato e delle immagini vagabonde.
						Dallo studio, zeppo di libri, usciva uno spirito di austerità pensosa;
						cosicchè l'aspetto della casa rendeva immagine, in qualche modo,
						dell'aspetto di don Innocenzo, ilare, semplice, pieno di pensiero.</p>
               <p>Questi era beato di aver seco gli Steinegge. Gli ravvivavano un po' la
						solitudine di cui soffriva, in fondo, nella sua ingenua ammirazione della
						società moderna, nella sua passione per conversare di politica, di
						letteratura, d'ogni novità curiosa. Di Steinegge s'era innamorato di
						slancio; per Edith sentiva, specialmente dopo l'ultima sua lettera, un alto
						rispetto, misto però di soggezione. La fiducia di uno spirito così nobile lo
						sgomentava, quasi. Temeva di non sapervi corrispondere, di non poter
						afferrare certe finezze femminili, di non intender bene certe squisitezze di
						sentimento in cui bisognava entrare per consigliar quell'anima, per
						esercitare l'ufficio religioso che gli veniva chiesto. Sentiva in pari tempo
						un vago sospetto che vi fosse nell'ascetismo di Edith qualche cosa di
						eccessivo e di tenace da doversi combattere. Era insomma il suo compito
						attraente ma grave, di quelli che lo trasformavano, che lo facevano pensar
						con calma, parlar con misura, operar con cautela.</p>
               <p>Prima ancora che Edith e suo padre salissero alle loro stanze, il parroco
						volle condurli, malgrado le osservazioni di Marta, a veder i rosai, le
						fragole e i piselli dell'orto. Il suo orticello gli pareva meraviglioso e se
						ne teneva: parlava del grossolano coltivatore come se il verde uscito dai
						pochi granellini sparsi sulle aiuole, e i fiori usciti dal verde, e i frutti
						dai fiori fossero tanti miracoli suoi. E ora Steinegge, un altro botanico
						profondo, spargeva a destra e a sinistra, sulle fragole e sui piselli, i
						suoi grossi complimenti, difendendosi con altri complimenti da Marta che gli
						veniva dietro per spazzolargli il soprabito. Edith s'indugiava a guardar
						distratta il verde un po' freddo dei prati sotto il cielo nuvoloso, a odorar
						i bottoni di rosa. Puro odore pio! Faceva pensare alla preghiera d'un
						bambino. Ma don Innocenzo beveva voluttuosamente le profane lodi di
						Steinegge con dei: — Non è vero? Eh! dica la verità! — Dopo i piselli fece
						vedere a' suoi ospiti le novità della casa. Prima — Veuillot — un passero
						solitario, chiacchierone impertinente, al quale era rimasto quel nomignolo
						dopo che un allegro prete, seccato dal suo cicaleccio continuo, si era
						voltato a gridargli: — taci, Veuillot. — E io mi godo di tenerlo in gabbia —
						soggiunse ferocemente don Innocenzo, raccontato l'aneddoto. Aveva pure a
						mostrare de' nuovi tegami preistorici trovati scavando le fondamenta della
						cartiera, del gran dado bianco che si vedeva sorgere laggiù oltre i pioppi
						del fiumicello, in mezzo a una chiazza nerastra, a una piaga schifosa del
						verde. Don Innocenzo era ancora entusiasta della cartiera, forse anche un
						po' per la scoperta dei suoi tegami. Passando per lo studio, Steinegge chinò
						un momento il capo a un libro aperto sullo scrittoio davanti al seggiolone
						di Don Innocenzo. Questo saltò lesto come un ragazzo a ghermire il libro e
						se lo strinse al petto, ridendo, rosso fino al vertice del cranio.
						Steinegge, rosso anche lui, fece le sue scuse.</p>
               <p>— A Lei! A Lei! Vada là! Lo prenda, lo prenda! — rispose don Innocenzo
						porgendogli a due mani il libro che l'altro non voleva pigliare.</p>
               <p>— Ah! — diss'egli, appena v'ebbe data un'occhiata — Mein Gott, Mein Gott! Non
						avrei mai creduto questo.</p>
               <p>Era una grammatica tedesca.</p>
               <p>— Taccia, vada là, vada là che non capisco niente! — esclamò don Innocenzo
						ridendo sempre; e gli ritolse il libro, lo gittò sullo scrittoio, vi posò su
						il suo berretto a croce e scappò a raggiungere Edith.</p>
               <p>Adesso non c'era proprio più nulla da vedere e la casetta tornò silenziosa,
						perchè gli Steinegge si ritirarono nelle loro stanze al primo piano, mentre
						Marta stendeva la tovaglia.</p>
               <p>Placido silenzio, interrotto appena dal tintinnìo delle posate di Marta, da
						qualche passo pesante sulla stradicciuola di là dall'orto. Edith era felice
						di sapersi così lontana da Milano, in mezzo a tanta quiete e a tanto verde,
						come ella stessa aveva scritto; e, nel disfare la valigetta, chiamò suo
						padre, gli domandò s'era contento. Egli venne dalla sua camera con la
						cravatta in mano e gli occhietti scintillanti. Altro che contento! Edith gli
						fece vedere due bei bottoni di rosa in un bicchiere posato sul cassettone e
						un volume di Lessing: <foreign>Nathan der Weise</foreign>. Li aveva anche
						suo padre i fiori sul cassettone e aveva la storia della guerra dei
						trent'anni di Schiller in tedesco. Che gentilezza di quel don Innocenzo e
						che accoglienza cordiale! A Edith pareva un po' invecchiato; a Steinegge no.
						E Marta, che cordialità, povera donna! Si scambiavano le loro impressioni a
						bassa voce, mentre Edith disponeva nel cassettone la sua roba. Aveva portato
						alcuni libri tedeschi e italiani, ma non — Un sogno. — A suo padre che si
						dolse un poco di questa omissione, ella non rispose parola; gli passò invece
						una mano sotto il braccio, lo trasse alla finestra che guardava l'orto, la
						stradicciuola, i prati, i pioppi lontani dal fiume, le colline al di là e
						tanta distesa di nuvole bianche.</p>
               <p>— Mi par d'essere una fanciulla — disse Edith — e trovarmi la sera nel mio
						letto dopo essermi smarrita il giorno fuori di casa, e aver pianto, aver
						provate tante angoscie. Non ti senti, papà, meno straniero qui che a
						Milano?</p>
               <p>Qualcuno parlava nell'orto. V'era don Innocenzo con una vecchia contadina che
						si lagnava, piagnucolando, della sua nuora. Il parroco cercava di chetarla;
						allora la vecchia cominciava, chinando il capo, un'altra storia più segreta
						ed egualmente triste che don Innocenzo interrompeva con dei bene bene
						soddisfatti, come se a questo nuovo malanno gli fosse più facile trovar il
						rimedio. Le cacciò di fretta in mano alcune monete e la mandò via
						bruscamente.</p>
               <p>— Che strega quella donna lì! — disse Marta di dentro. — Spero bene che non
						le avrà dato niente.</p>
               <p>— Che vi viene in testa? — rispose don Innocenzo.</p>
               <p>— Anche le rose, anche i libri tedeschi — disse Steinegge dalla finestra. —
						Questa è troppa attenzione, signor curato. Noi non sappiamo...!</p>
               <p>— Oh, son libracci vecchi di casa mia. Vengano giù, vengano giù che si desina
						subito.</p>
               <p>Il desinare cominciò allegramente. Marta si moltiplicava. Aveva il suo posto
						a tavola, ma andava e veniva continuamente dalla cucina, malgrado le
						preghiere degli ospiti e le osservazioni del padrone. Edith le dichiarò che
						per quel primo giorno lasciava fare, ma che all'indomani si sarebbe presa, o
						per amore o per forza, la sua parte dell'azienda domestica. Marta rispose
						con una fila di mai più acuti. Steinegge si offerse come aiutante cuoco,
						promise i Klösse, disse di averli insegnati a Paolo del Palazzo. Il povero
						don Innocenzo non sapeva che riscaldare il caffè e si propose, modestamente,
						per questo.</p>
               <p>— A proposito! — esclamò Steinegge, guardandolo parlare senz'ascoltarlo,
						impaziente che finisse — Non abbiamo ancora domandato del signor conte!</p>
               <p>— Sono stato al Palazzo due ore fa — rispose don Innocenzo. — Andava un po'
						meglio di ieri sera.</p>
               <p>— Come, un po' meglio?</p>
               <p>Steinegge si piegò in avanti, ansioso.</p>
               <p>— Malato? — esclamò Edith, sorpresa.</p>
               <p>— Non sanno niente? — replicò il curato.</p>
               <p>— Ma no!</p>
               <p>— Credevo che Marta, non so, che qualcheduno lo avesse detto loro. Euh, cose
						tristissime, dolorosissime.</p>
               <p>— Ah, Signore, non sanno niente! — disse Marta in piedi, colle mani
						appoggiate alla tavola. — Ma sicuro! Come han da fare loro a saperlo? Non
						son che due giorni.</p>
               <p>— Ma in nome di Dio, cosa è questo? — disse Steinegge.</p>
               <p>— Ecco, — rispose don Innocenzo; — cos'è oggi? Mercoledì. Bene, lunedì
						mattina, anzi nella notte dalla domenica al lunedì, il conte ebbe un attacco
						d'apoplessia.</p>
               <p>— Oh!</p>
               <p>Don Innocenzo, corretto qualche volta da Marta, raccontò quello che sapeva
						della malattia. Steinegge non poteva darsi pace di questa sciagura; Edith
						pure n'era dolentissima.</p>
               <p>— E gli sposi? — diss'ella.</p>
               <p>— Oh, non sono ancora sposi — rispose il curato.</p>
               <p>— E lo diventeranno giusto il giorno del Giudizio — soggiunse Marta.</p>
               <p>Il suo padrone la sgridò, disse che il matrimonio era solamente differito e
						che c'erano bene state tutte le ragioni per differirlo. Marta se n'andò in
						cucina brontolando.</p>
               <p>— Ci sono poi degli altri pasticci — disse don Innocenzo a mezza voce.</p>
               <p>Steinegge non pensava più a mangiare; posò le braccia sul tavolo
						aspettando.</p>
               <p>— Dopo, dopo — sussurrò il prete con un gesto e un'occhiata verso la
						cucina.</p>
               <p>— Oh, non mi attendevo questo! — esclamò Steinegge.</p>
               <p>Edith domandò di donna Marina. Il parroco disse che stava bene, che l'aveva
						veduta la sera prima.</p>
               <p>Intanto Marta aveva portato il lesso e non parlava più, indispettita pel
						rabbuffo del padrone, dolente che quel vitello così tenero e saporito e i
						capperi in aceto preparati da lei avessero, per il malaugurato discorso, a
						passar senza lodi; prevedendo che la stessa sorte sarebbe toccata
						all'arrosto.</p>
               <p>— Dopo pranzo andremo a Palazzo, non è vero, papà? — disse Edith.</p>
               <p>— Certo, oh!</p>
               <p>Il solo Veuillot non aveva perduto la sua loquacità allegra; a furia di
						chiacchiere si fece ascoltare dai commensali, fece parlare di sè,
						dell'ingiusto nome di guerra che gli avevano dato. Il sole cadente rideva
						sul soffitto. Don Innocenzo cominciò a parlare de' suoi cocci preziosi, dei
						dotti che dovevan venire a vederli.</p>
               <p>Edith faceva delle osservazioni critiche di cui suo padre si scandolezzava.
						Egli prestava intera fede ai cocci e ai dotti, parlava delle palafitte
						svizzere che conosceva. Ad un tratto s'interruppe ricordandosi che doveva
						andare al Palazzo.</p>
               <p>— Aspetti — gli disse don Innocenzo — aspetti il caffè. Mi pare che si
						potrebbe uscire a prenderlo nell'orto, non è vero?</p>
               <p>Uscirono nell'orto all'aria dolce, odorata di primavera. Il sole avea rotto
						le nuvole e toccava quasi le colline di ponente: la casetta ne ardeva, i
						vetri ne sfolgoravano. Edith volle portar il caffè. Steinegge e don
						Innocenzo sedettero ad aspettarlo sul muricciuolo dell'orto in faccia al
						salotto.</p>
               <p>— Marta è una buona donna — disse don Innocenzo — ma è una gran
						chiacchierona. Ci sono de' pasticci al Palazzo. Intanto è tornato quel tale
						Silla.</p>
               <p>Steinegge diè un balzo.</p>
               <p>— Oh scusi, non è possibile! Se l'ho visto io a Milano l'altro giorno, in
						casa mia, e non mi ha detto niente!</p>
               <p>— Tant'è; adesso è qui.</p>
               <p>— Lei lo ha veduto?</p>
               <p>— Certo.</p>
               <p>— Oh, ma questo!... Scusi molto, io credo che i Suoi occhi non L'hanno
						servita bene! Oh, è impossibile questa cosa! Lui qui, al Palazzo?</p>
               <p>Si alzò e si pose a camminar in fretta su e giù lungo il muricciuolo,
						borbottando in tedesco.</p>
               <p>Si fermò su' due piedi. Gli era balenata un'idea.</p>
               <p>— Forse è stato richiamato? — diss'egli. — Forse per telegrafo?</p>
               <p>— Può essere, ma non credo, perchè il conte Le ho detto in che stato è, la
						marchesina non lo poteva soffrire quando fu qui l'altra volta, e i Salvador
						non lo conoscono.</p>
               <p>— E che cosa fa qui?</p>
               <p>— Ma! sa bene cosa si diceva di lui? Pare che venendo in questo momento abbia
						messo una spina negli occhi della marchesina e dei Salvador.</p>
               <p>— Per l'eredità? Oh questa è bugia, questa è calunnia! — disse Steinegge
						concitato. — Mi scusi, Ella non sa, signor parroco, Ella non creda. Il
						signor Silla non è niente affatto quello che si diceva e giuro che non è
						venuto qua con questa cosa vile nel cuore.</p>
               <p>Don Innocenzo gli accennò di tacere. Marta, sulla porta della cucina,
						contendeva a Edith il vassoio del caffè.</p>
               <p>— Ma no — diceva — ma no, son mica cose da far Lei, queste. Bene, faccia un
						po' come vuole, là!</p>
               <p>Edith veniva a passi corti, sorridente, un po' compresa della sua missione,
						tenendo gli occhi sulle chicchere a fiorami rossi e verdi, sulla zuccheriera
						pure a fiorami, sul bricco che traballava. Il fuoco del tramonto le batteva
						in viso, batteva sul vassoio, sulle mani sottili.</p>
               <p>— Non sai — le disse suo padre in tedesco, impetuosamente — che il signor
						Silla è qui?</p>
               <p>Ella si fermò e tacque un momento, senza fare altro segno di sorpresa. Poi
						chiese quietamente:</p>
               <p>— Dove, qui?</p>
               <p>— Al Palazzo.</p>
               <p>Venne a posar il vassoio sul muricciuolo e domandò a don Innocenzo se il
						caffè gli piaceva dolce o amaro.</p>
               <p>Suo padre si stupiva di una tale indifferenza. Forse ella sapeva qualche
						cosa? Forse Silla le aveva detto una parola l'altro giorno?</p>
               <p>No, Silla non le aveva detto niente, ed ella non sapeva niente. Osservò che
						il signor Silla poteva essere stato richiamato per telegrafo.</p>
               <p>— Signora no, per quel signore là non l'hanno mica fatto battere il telegrafo
						— disse dietro a lei Marta ch'era venuta a portare un cucchiaino. Don
						Innocenzo, intento al caffè e alla discussione, non s'era avvisto di
						lei.</p>
               <p>— Che ne sapete voi; — diss'egli.</p>
               <p>— Perchè non ho a saper qualche cosettina anch'io, povera donna? — rispose la
						petulante Marta. — Quel signore lì è proprio caduto dalle nuvole. Nessuno se
						l'aspettava, cari loro. Non c'è che la Giovanna che sia contenta, perchè sa,
						neh, che il signor conte gli voleva così bene. Gli altri non lo possono
						vedere, specialmente la signora donna Marina. Il mio signor padrone a me,
						magari, non dice niente; ma lui lo sa bene che ieri sera la signora donna
						Marina l'ha fatto andar giù in giardino, questo signor Silla, per dargli una
						ramanzina.</p>
               <p>— Come sapete voi queste cose? — disse don Innocenzo stupefatto.</p>
               <p>— Ne so così delle cose, io. È mica vero forse?</p>
               <p>— Che lo ha fatto scendere in giardino, sì, è vero, ma cosa gli abbia poi
						detto non lo so io e non lo sapete neanche voi.</p>
               <p>— Che abbiamo udito, no, magari; nessuno ha udito; ma chi può saperlo dice
						che gli avrà detto di andar via, perchè è lei che lo ha fatto andar via
						l'altra volta.</p>
               <p>— Ma non è partito? — disse Edith.</p>
               <p>— No, signora, no, non è partito; almeno credo. Lo ha visto Lei, oggi, signor
						curato?</p>
               <p>— Sì, l'ho incontrato sulla scala.</p>
               <p>— Vogliamo andare, Edith? — chiese Steinegge.</p>
               <p>— Oh no, papà, ho pensato che il momento non è opportuno per una mia visita.
						Vacci tu. Io resto con don Innocenzo.</p>
               <p>— Stasera abbiamo il mese di maggio — le disse questi.</p>
               <p>— Bene, verrò in chiesa.</p>
               <p>A Steinegge dispiaceva andar solo, ma non insistette e partì. Marta rientrò
						in casa col suo vassoio, lasciando soli, seduti sul muricciuolo, il parroco
						e Edith.</p>
               <p>— È buono sa — diss'ella con passione. — È buono, oh, tanto più di me! E le
						vuole un bene, a Lei! Desiderava immensamente di venir qua. È una
						provvidenza questa simpatia che ha per Lei, malgrado la Sua veste. Anche
						ieri a sera si parlava di religione. Io dicevo che vi sono delle anime
						naturalmente mediatrici fra il comune degli uomini e Dio, qualunque sia la
						forma della loro vita terrena, e che Lei, per esempio, signor curato, anche
						se non fosse sacerdote...</p>
               <p>— Oh, signora Edith!</p>
               <p>— Sì, sì, Lei è una di queste anime. Lo credo e mi fa bene il crederlo, mi fa
						bene il dirlo. Se sapesse quanto abbiamo bisogno di Lei! Bene, mio padre
						diceva anche lui di poterlo credere.</p>
               <p>Parlava con emozione tanto forte quanto era stata subitanea.</p>
               <p>— Si consoli — disse don Innocenzo — si consoli. Suo padre è forse più vicino
						a Dio di molti che esercitano il mio ministero, di me per il primo che ho
						sempre vissuto una vita blanda, una vita neghittosa, senza vere
						tribolazioni, senza opere, con frequenti languori di spirito, benchè da
						tanti anni io entri ogni giorno nella profondità di Dio, benchè io viva, si
						può dire, nel calore di tante anime grandi che lo hanno amato. Sono meno che
						niente, signora Edith. Ma sa cosa c'è di vero in questo che Lei ha detto?
						C'è che un sentimento puro d'interessi terreni, anche per qualche persona
						indegna, anche, arrivo a dire, per le cose inanimate, o almeno che noi
						crediamo inanimate, alza l'anima. E quest'anima che si alza, vede,
						naturalmente più in là; se lo slancio è molto forte, può vedere addirittura
						la meta; non vedrà la via, ma vedrà la meta. Il suo signor padre mi vuol
						bene, non so come nè perchè. Non c'entra il sangue in questo affetto, nè la
						consuetudine, nè alcun interesse. Non c'entra neppure quella comunanza di
						opinioni ch'è il solito fondamento dell'amicizia e che pure vi mette, non Le
						pare? un'ombra di egoismo. Il suo affetto per un povero disutile come me gli
						allontana il cuore da quei rancori iracondi che sono, credo, il più grande
						ostacolo sulla sua via verso la Chiesa e anche, dirò, stando nel campo della
						religione naturale, verso Dio. Mentre egli è con me e sente piacere d'essere
						con me, sono sicuro che, senza alcun merito da parte mia, una certa pace si
						fa nel cuore; se gli viene in mente, allora, quel tale passato, gli parrà un
						po' più lontano di prima. Lavoreremo. Otterremo, vedrà. Lei ha fatto
						benissimo intanto a non insistere, a non premere, a non molestarlo con
						troppo zelo.</p>
               <p>— Povero papà! — disse Edith sospirando — Lo immaginava con il suo caro viso
						onesto, lo vedeva contento, sereno, lontano dal sospettare di malinconie
						segrete nel cuore di sua figlia.</p>
               <p>— Gli ha mai parlato di pratiche? — chiese don Innocenzo, sottovoce.</p>
               <p>— Direttamente, mai — rispose Edith nello stesso tono.— Cosa vuole? La
						confessione, per esempio! Io comprendo che per lui è l'atto più odioso, più
						ripugnante che si possa concepire. Quando vado in chiesa vuol sempre
						accompagnarmi. In questo tempo io sono andata due volte alla confessione.
						Sa, io ci vado assai di rado.</p>
               <p>— Non biasimo! — disse don Innocenzo.</p>
               <p>Parlar di religione all'aperto nelle prime ombre della sera move l'anima.
						N'escono allora certe intime opinioni timide che di giorno stanno nascoste
						per paura della gente e anche un poco di altre opinioni imposte alla nostra
						coscienza docile, venute dal di fuori con autorità di maestri o di libri o
						di esempi.</p>
               <p>— Egli non parlò nè la prima nè la seconda volta — proseguì Edith — ma
						soffriva, s'intendeva bene; e dopo, per un po' di tempo restava triste,
						taciturno. Io vedo i suoi pensieri. Povero papà, non può immaginarli Lei i
						cattivi compagni che ha avuto. Non han potuto guastare il suo cuore, ma gli
						hanno empita la mente di tante vecchie volgarità misere!</p>
               <p>Il sagrestano entrò nell'orto e, salutato il parroco, andò a prendere le
						chiavi della chiesa. Don Innocenzo tolse commiato da Edith, che rimase
						seduta sul muricciuolo. Appena fu sola, si sentì spossata da un accoramento
						profondo. Ell'aveva amato e rinunciato all'amor suo, ma pure solo allora le
						pareva di aver interamente perduto Silla, solo allora che lo sapeva tornato
						al Palazzo, presso Marina. Pochi minuti dopo, le campane della chiesa,
						colorata ancora dall'ultima luce calda del tramonto, suonarono. A Edith
						pareva che dicessero « Addio, amore, dolce amore; addio, giovinezza soave ».
						Si alzò e rientrò in casa; ma anche lì penetrava la voce delle campane
						benchè più languida. « Addio, addio ». Edith salì nella sua stanza. La
						finestra n'era aperta, e le campane vi ripetevano più forte che mai « Addio
						». Fra le cortine bianche, nel ponente, scintillava la stella della sera.
						Edith non voleva intenerirsi: andò nella camera di suo padre, vi si sentì
						tranquilla e vi chiuse la finestra senza sapere bene il perchè. Si pose a
						spazzolar un soprabito, guardò se i bottoni eran saldi; poi lo ripiegò, lo
						posò sopra una sedia, si fece a comporre i guanciali sul suo letto, a
						spianare e rincalzar le lenzuola col tenero studio di una mamma che rifà il
						letticciuolo del suo bambino convalescente. Stette quindi a guardare la
						stella pura, in pace, stavolta; e udì Marta che chiamava dall'orto:</p>
               <p>— Signora! Oh, Signora!</p>
               <p>Marta desiderava sapere se la signora Edith sarebbe andata anche lei in
						chiesa, perchè allora avrebbero potuto uscire insieme e chiudere la porta di
						casa.</p>
               <p>Si confusero alle poche donne che salivano dal paesello, coperto il capo di
						grandi fazzoletti scuri, entravano una dopo l'altra nella chiesa muta,
						porgevano la destra alla pila dell'acqua benedetta e, piegato il capo a
						pochi lumi dell'altar maggiore, si perdevano, quale a destra, quale a
						sinistra, nelle tenebre dei banchi. Don Innocenzo uscì presto in cotta e
						stola a leggere le preghiere alla Vergine, alternandole con parecchi pater e
						ave.</p>
               <p>Edith avrebbe voluto seguir quelle preghiere col cuore e non lo poteva, tanto
						erano pomposamente false e sdolcinate. Le pareva impossibile che don
						Innocenzo non avesse potuto trovar nulla di più degno del grande spirito
						puro di Maria, la impersonazione cristiana del femminile eterno. In fatto,
						don Innocenzo aveva tentato in addietro d'introdurre altre preghiere di sua
						fattura, molto più semplici e severe; ma quelle prime si recitavano da anni
						ed anni, piacevano alla gente assai di più. Gli arroganti santocchi e le
						santocchie del paese fecero una tale devota sommossa, seccarono tanto il
						povero curato per avere daccapo i troni, i manti, le corone di stelle, che
						bisognò cedere.</p>
               <p>Edith non si accorse di allontanarsi col pensiero dalle preghiere e dalla
						chiesa. Tornava all'Orrido, udiva Marina chiederle di Silla, parlare di suo
						cugino, delle sue idee sul matrimonio, dirle: « Se in avvenire udrà parlare
						di me, contro di me, si ricordi questa sera ». Poi passeggiava sui bastioni
						di Milano con Silla, lo ascoltava parlar di Marina, rileggeva la dedica
						manoscritta di Un sogno, le parole « se n'è respinto, si lascerà cadere a
						fondo ». Una gran luce le spiegava tutto. Si scosse, si dolse della sua
						distrazione e, chinò il viso sul banco, chiusi gli occhi, con uno sforzo del
						pensiero e del cuore, si slanciò a Dio.</p>
               <p>Ma non poteva perseverarvi. I pensieri di prima la riprendevano tosto, la
						portavano lontano, cedevano per poco a un altro sforzo di volontà. Così
						lottando non udì la voce di don Innocenzo, nè il mormorio grave, uniforme
						della gente nell'oscurità, non ascoltò il canto delle litanie che uscì per
						la porta aperta, andò lontano sopra i sussurri del vento vespertino. Una
						mano le si posò sulla spalla; era suo padre.</p>
               <p>— Sono venuto adesso — le diss'egli all'orecchio. — Vuoi che mi fermi un poco
						qui con te?</p>
               <p>— Oh sì, papà. Sarai stanco, siedi.</p>
               <p>Sedette ella pure e gli prese una mano fra le sue. Steinegge tacque un
						momento poi disse timidamente:</p>
               <p>— È finito?</p>
               <p>— Sì, papà. Vuoi aspettarmi fuori?</p>
               <p>— No, no. Non possiamo noi dire qualche cosa insieme?</p>
               <p>Ella gli strinse la mano.</p>
               <p>— Parla tu — diss'egli.</p>
               <p>— Pensiamo alla mamma — rispose Edith. — Parli lei al Signore, gli domandi
						per noi la sua luce e la sua pace, sempre. Gli dica che perdoniamo a tutti
						coloro che ci hanno fatto del male; non è vero, papà? A tutti.</p>
               <p>Steinegge non rispondeva. la sua mano tremava fra quelle di Edith.</p>
               <p>— Dimmi di sì, papà. Siamo così contenti.</p>
               <p>— Oh, Edith, s'è per quelli che han fatto del male solo a me!</p>
               <p>— A tutti, papà, a tutti.</p>
               <p>— Farò il possibile — diss'egli.</p>
               <p>La chiesa era vuota, il sagrestano aveva già chiusi i chiavistelli della
						porta laterale e don Innocenzo scendeva verso la porta maggiore. Gli
						Steinegge si alzarono e uscirono con lui. Edith si fermò un momento sulla
						soglia.</p>
               <p>— Come è bello! — diss'ella.</p>
               <p>Tutto il cielo era terso fra i profili taglienti dei monti e delle colline
						sin giù nel ponente, dove la stella della sera discendeva scintillante.
						Tirava vento. Dietro alla chiesa, sul monte, le macchie stormivano. La valle
						pareva un immenso drappo scuro, mal disteso a piè delle limpide stelle
						ignude.</p>
               <p>— Peccato che non è luna! — osservò Steinegge.</p>
               <p>Edith disse che qualche volta preferiva alla luna la luce non sentimentale
						delle stelle. Il suo pensiero era che la luna, piccola terra, piccola
						schiava nostra, forse un tempo congiunta al pianeta, blandisce col suo lume
						certe passioni terrene, ammollisce i cuori; mentre le stelle austere,
						indifferenti a noi, esaltano lo spirito. Questo era il suo pensiero, ma non
						lo spiegò. Fece solo osservare a don Innocenzo, che quella sera la luce di
						Venere era tanto forte da segnare ombre sul muro bianco della chiesa.</p>
               <p>— È quasi come la luna — diss'ella — e dolce anche questa, ma a me pare più
						pia.</p>
               <p>Tutto le pareva pio in quella disposizione di spirito, anche la voce del
						vento dietro la chiesa.</p>
               <p>— Come va al Palazzo? — chiese don Innocenzo che doveva scendere a visitare
						una ragazzina inferma.</p>
               <p>— Un poco meglio, pare, un poco meglio; pare che l'attacco al polmone è
						passato.</p>
               <p>— Oh Edith, questa casa, questa casa! — esclamò Steinegge dopo che don
						Innocenzo se ne fu andato.</p>
               <p>— Oh!</p>
               <p>Egli fece tre gran passi avanti, alzando le braccia, agitando le mani
						distese.</p>
               <p>Edith non parlò fino al cancello della canonica.</p>
               <p>— Credevo che non venissero più — disse Marta aprendo. — E così, signore?</p>
               <p>— Va un po' meglio. Vogliamo fare ancora due passi, Edith?</p>
               <p>Ella acconsentì. Invece di scendere direttamente al villaggio, presero la
						stradicciuola che gira sotto l'orto e cala di sghembo a raggiungere la
						strada comunale a poche centinaia di metri dalle prime case.</p>
               <p>Steinegge raccontò la sua visita al Palazzo, dove aveva visto la contessa
						Fosca e Giovanna. La Contessa, prima di salutarlo, aveva esclamato: — Oh,
						non è qua anche quest'altro adesso? — Ma poi saputolo ospite della canonica,
						gli si era mostrata cordialissima. Steinegge non aveva inteso un terzo de'
						suoi discorsi sul triste fatto, delle sue lamentele sulla « babilonia » che
						regnava al Palazzo. Secondo la contessa, Marina era inconsolabile, non
						usciva mai o quasi mai dalle sue stanze. Del matrimonio non gli aveva detto
						verbo, ma gliene aveva parlato Giovanna. La povera Giovanna, sparuta,
						lagrimosa, gli aveva fatto infinita pietà. Il suo gran pensiero era il
						conte; del resto si curava soltanto per le impressioni che potesse
						riportarne il suo ammalato, ricuperando la intelligenza. Ell'avrebbe voluto
						che il matrimonio si facesse subito e se ne andassero via tutti. Secondo
						lei, quella signora contessa e quel signor conte di Venezia non miravano che
						ai denari. Le avean già domandato s'ella sapeva che il suo padrone avesse
						fatto testamento.</p>
               <p>— Ma vi è qualche cosa che mi mette più angustia di tutto questo — soggiunse
						Steinegge. — Ho veduto Silla.</p>
               <p>Edith tacque.</p>
               <p>— Oh, mi ha fatto una impressione di trovarlo lì! Parve sorpreso anche lui,
						ma mi sfuggì, mi salutò appena, non mi chiese di te, niente!</p>
               <p>— Non c'era bisogno, papà, che ti chiedesse di me.</p>
               <p>— Ma eravamo pure buoni amici, io credo? Non è naturale questo. Temo di saper
						troppe cose, Edith. Temo... Tu puoi capire cosa temo. D'altra parte, quella
						sera, a Milano, pareva ben guarito quando si parlò del matrimonio. Non è
						vero, mi pare di averti già raccontato...</p>
               <p>— Sì, sì, lo so, papà. Dove andiamo? Qui non è piacevole.</p>
               <p>Avean raggiunta la strada comunale. Vi faceva scuro, Venere era scomparsa;
						l'aria portava dalle bassure della valle uno sparso gracidar di rane, un
						odore grave ai prati umidi.</p>
               <p>— Prendiamo a sinistra — disse Steinegge — faremo il giro e torneremo a casa
						per il paese e la chiesa.</p>
               <p>Si avvicinarono pian piano verso il villaggio, a braccetto. Edith parlò della
						cara Germania e del passato. Avea sempre da raccontar qualche cosa di nuovo
						sulla sua adolescenza, qualche cosa che le tornava alla memoria a caso,
						specialmente nelle ombre della sera. Suo padre se ne commoveva,
						s'inteneriva, non tanto per le piccole vicende narrategli, quanto per l'idea
						che adesso gli anni tristi eran passati, ch'ella era lì al suo fianco.</p>
               <p>Nel villaggio trovarono don Innocenzo che usciva da una povera casupola.
						Udirono una donna, che lo avea accompagnato col lume sulla via, dirgli
						angosciosamente:</p>
               <p>— E così, signor curato?</p>
               <p>— Fatevi coraggio, Maria — rispondeva don Innocenzo — donatela al
						Signore.</p>
               <p>La donna appoggiò il capo al muro e pianse.</p>
               <p>— Andate, Maria, tornate su — disse don Innocenzo dolcemente.</p>
               <p>La donna piangeva sempre e non si moveva.</p>
               <p>— Si conforti — disse Edith. — Pregheremo per lei.</p>
               <p>Quella si voltò al suono della voce sconosciuta e rispose come se avesse
						dimestichezza con Edith.</p>
               <p>— Venga su anche Lei, venga a veder com'è bella.</p>
               <p>Don Innocenzo sulle prime si oppose, ma Edith volle accontentar quella povera
						donna e salì con lei dall'inferma. In cucina due fanciulle giocavano sedute
						a terra. Il padre, curvo sul fuoco, stava riscaldando un caffè; non si mosse
						nè a salutare nè a guardare. Chiese bruscamente a sua moglie:</p>
               <p>— Devo portarglielo?</p>
               <p>— Oh, Signore! — diss'ella sconsolata.</p>
               <p>Egli proferì, con voce rotta, poche parole iraconde e sedette, cupo, sul
						focolare.</p>
               <p>L'ammalata era una fanciulla di dodici anni, bionda, delicata, che moriva
						tranquilla, credendo di guarire.</p>
               <p>Edith ridiscese pochi minuti dopo nella via dove suo padre e don Innocenzo
						l'aspettavano.</p>
               <p>— È da vergognarsi — diss'ella — di tanti nostri piccoli dolori.</p>
               <p>Nessuno dei tre aperse più bocca a casa, dove si divisero. Steinegge,
						sentendosi stanco, andò a letto, don Innocenzo si ritirò nel suo studio a
						dir l'ufficio. Edith andò in cucina ad ascoltare la conferenza di Marta su
						vitali argomenti d'economia domestica, sui prezzi dello zucchero e del
						caffè, sul modo di « metter là » i pomidoro e i capperi in aceto, sulla tela
						più robusta e a buon mercato. Dopo mezz'ora di chiacchiere Edith lasciò la
						cucina e venne a bussar sommessamente all'uscio dello studio.</p>
               <p>Don Innocenzo non si aspettava la sua visita; le domandò sorridendo se fosse
						accaduta qualche cosa. Ella rispose:</p>
               <p>— No; volevo dirle una parola.</p>
               <p>Il prete comprese tosto dal volto di lei che doveva essere una parola grave,
						e si compose pure a gravità.</p>
               <p>— Prego — diss'egli, alzandosi a mezzo e accennando una sedia presso di lui.
						Quindi attese in silenzio.</p>
               <p>Passarono due minuti prima che le labbra di lei si aprissero. Don Innocenzo
						si pose a guardare attentamente il piano della scrivania, a spazzar col
						mignolo della destra, a soffiar via leggermente una polvere immaginaria.
						Finalmente Edith parlò.</p>
               <p>Ella non fece alcun preambolo e cominciò subito a raccontare quello che suo
						padre le aveva detto intorno alla passione concepita da Silla per Marina
						prima della sua fuga dal Palazzo; proseguì a dire dello strano contegno,
						degli strani discorsi tenuti da Marina durante la gita all'Orrido, delle
						proprie impressioni nell'udir annunciare, quella sera stessa, il matrimonio
						Salvador. Narrò quindi con voce men sicura il passeggio sui bastioni, la
						indifferenza ostentata con la quale Silla avea accolto la notizia che le
						nozze stavano per celebrarsi, le confidenze che le aveva fatte poi.
						Soggiunse risolutamente, lottando con la emozione interna e vincendo, che si
						era confermata quella sera in un sospetto concepito qualche tempo prima
						riguardo alle disposizioni di Silla verso di lei; che non v'era stato un
						discorso diretto ma molti indizi, e che il proprio contegno era forse
						apparso tale da lasciar credere a una corrispondenza di sentimenti. Disse,
						coprendosi il viso con le mani, che n'era dolentissima e se ne trovava ben
						punita.</p>
               <p>— Oh Dio — disse don Innocenzo con voce imbarazzata — fin qua... poi... non
						so... ma non mi pare...</p>
               <p>Allora venne il racconto della mattina seguente, della visita di Silla, della
						gelida accoglienza fattagli, delle parole trovate nel suo libro. Qui don
						Innocenzo si scosse, indovinando, assai tardi, a quale sospetto conducesse
						il racconto di Edith. Ella non tacque il recente incontro di Silla con suo
						padre e le impressione riportatene da questo. Temeva di qualche triste
						mistero nascosto nell'ombra del Palazzo, si rimproverava di aver favorito,
						per poca vigilanza, un sentimento che, non accolto, poteva spingere Silla a
						men che onesti propositi.</p>
               <p>— Ho creduto — diss'ella — di dover raccontare tutto a Lei, perchè mi pare
						bene che Lei, andando al Palazzo, sappia queste cose quantunque vi sia del
						biasimo per me.</p>
               <p>Don Innocenzo si fregava le mani lentamente, suggendo l'aria come se gli
						dolessero.</p>
               <p>— Non so proprio — diss'egli — quale biasimo vi possa essere...</p>
               <p>Pareva tuttavia che una lieve ombra fredda ve ne fosse dentro di lui.
						Masticava parole vaghe come chi non arriva a raccapezzarsi bene. Domandò a
						Edith che uomo fosse questo signor Silla. Ella disse che lo credeva uno
						spirito nobile, ma ammalato, offeso dalle contrarietà della vita.</p>
               <p>— E Le pareva che avesse inclinazione per Lei?</p>
               <p>Edith non rispose.</p>
               <p>— Ma Ella dal canto Suo non ne provava alcuna per lui, e solo per un equivoco
						il signor Silla potè sperare d'essere corrisposto?</p>
               <p>— No, signore, temo di no, non per un equivoco.</p>
               <p>Ella pronunciò queste parole a voce bassissima, chinando la fronte alle mani
						conserte sulla scrivania.</p>
               <p>Don Innocenzo tacque guardando i capelli giovanili lucenti di bagliori
						dorati. Quella scoperta gli faceva pena; gli doleva trovar passione dove
						aveva pensato non esser che pace, gli doleva veder piegarsi afflitta la
						bella testa intelligente. Al tempo andato, nelle lunghe ore ch'egli soleva
						passare meditando e leggendo, nel suo studiolo, altre immagini di donne
						pensose e vereconde erano salite dalla terra o uscite dai libri santi
						innanzi agli occhi suoi. Gli pareva ora che la rauca voce dell'orologio gli
						dicesse « ti ricordi? » Ecco, dopo tanti anni, una di queste figure, viva e
						vera, non più pericolosa ormai per lui che per un fanciulletto innocente. E
						soffriva di vederla ferita, perchè vi era pur qualche cosa in lei della sua
						propria giovinezza intemerata, di certi ideali femminili contemplati a quel
						tempo, con trepida riverenza, da lontano.</p>
               <p>Edith alzò il viso e se lo coperse con le mani.</p>
               <p>— Temo — diss'ella — di non aver fatto tutto il possibile per nascondere
						l'animo mio.</p>
               <p>— Ma, se questo giovine signore ha uno spirito nobile, se aveva inclinazione
						per Lei, se Ella stessa... scusi, sto alle Sue parole... se Ella stessa...
						ma perchè allora?</p>
               <p>Le mani le caddero dal viso, due occhi umidi brillarono davanti a don
						Innocenzo.</p>
               <p>— Oh signor curato, Lei che sa, come può credere? Come farei ciò mentre mio
						padre ha tanto bisogno di me? Mettere accanto e forse contro al mio dovere
						di figlia un dovere più forte! Sarei venuta in Italia per questo, signor
						curato? Non è poi neppure la mia vocazione; ne sono convinta.</p>
               <p>— Veramente convinta? — disse don Innocenzo, grave. — Sa veramente quanto è
						grande oggi, quanto lo può essere domani il sacrificio che si propone?</p>
               <p>— No — rispose Edith giungendo le mani — non dica questo, non dica questo!
						Ciò che faccio è niente rispetto a quanto io debbo a mio padre. Così Dio mi
						accordi ch'egli venga alla fede! Intanto son felice che non abbia sospettato
						di nulla. Quanto a me potrò anche dimenticare. Lei mi aiuti!</p>
               <p>Povero prete, aiutare a combatter l'amore! Nella sua grande bontà ingenua, il
						sacrificio di Edith gli pareva irragionevole. Se quest'uomo era nobile, se
						l'amava, certo avrebbe amato egli pure con affetto figliale il padre di lei,
						certo avrebbe cooperato al santo fine che Edith si prefiggeva.</p>
               <p>— È necessario — diss'egli — è utile davvero questo sacrificio? Pensiamo
						bene. Potrebb'essere che Suo padre desiderasse veder Lei collocata, che
						questo pensiero gli procacciasse delle angustie segrete. Anche questo: sa
						Ella di quanti e quali mezzi si può servire Dio per condurre alla fede
						un'anima? Forse nell'ambiente di una famiglia cristiana ve ne sono tanti che
						Lei adesso non immagina neppure. Parlo per l'avvenire. Per quello che è
						stato metta il Suo cuore in pace. Se qualche male avesse a succedere,
						nessuna colpa può ricadere sopra di Lei. No, nessuna, lo creda. Quand'anche
						Ella avesse dato a questo signore segno... non so... di simpatia, insomma,
						mai Ella non sarebbe responsabile davanti a Dio delle azioni disoneste che
						colui ora commettesse.</p>
               <p>— No — diss'ella — ma però sarebbe un gran dolore.</p>
               <p>Don Innocenzo tacque; cercava parole che non venivano. Gli facevano invece
						violenza altri pensieri generati dal racconto di Edith; il sospetto di una
						trama disonesta, il dubbio di dover fare qualche cosa presto, fors'anche
						subito, per combattere i disegni che Edith pareva attribuire a Marina e che
						Marina stessa le aveva manifestati indirettamente dal settembre, parlando di
						un'amica sua sposatasi per odio e per disprezzo, per giungere all'amante
						attraverso il marito.</p>
               <p>— Mi parli con piena sincerità — diss'egli <foreign>ex abrupto</foreign>; — è
						convinta o no che vi sia un accordo tra il signor Silla e donna Marina? Non
						abbia riguardi; non si tratta qui di maldicenze nè di quei giudizi che il
						Vangelo riprova. Il mio ministero potrebbe forse venir esercitato per il
						bene e io debbo sapere, per quanto è possibile, la verità. Ella che conosce
						le persone e i fatti, mi dica schietto, che convinzione ha?</p>
               <p>— Due giorni fa non c'era di sicuro — rispose Edith — ma oggi temo di sì.</p>
               <p>— Come? Che ci sia accordo?</p>
               <p>— Temo che succeda: ho questo presentimento.</p>
               <p>— Teme che succeda — disse don Innocenzo parlando a sè stesso, e, fattosi
						puntello d'un gomito alla scrivania, con il palmo della mano sulla fronte e
						le dita inquiete sul cranio, riflettè. Dopo qualche tempo aperse il cassetto
						della scrivania e ne tolse della carta.</p>
               <p>— Ella non ha risposto — diss'egli — alle parole che il signor Silla scrisse
						in quel volume per Lei?</p>
               <p>— No, signore.</p>
               <p>— Come? — chiese don Innocenzo.</p>
               <p>Ella presentiva forse la proposta del curato, parlava così piano!</p>
               <p>— No, non ho risposto.</p>
               <p>Il prete si alzò in piedi.</p>
               <p>— Bene, risponda — diss'egli.</p>
               <p>Anche Edith, involontariamente, si alzò; vide, senz'altre parole, il concetto
						di don Innocenzo.</p>
               <p>— Subito — disse questi, accostando il calamaio alla carta che aveva posta
						sulla scrivania.</p>
               <p>Edith giunse le mani.</p>
               <p>— Crede, signor curato, che questo possa essere un dovere per me? Subito?</p>
               <p>— Lo credo. Il mio dovere sarà poi di giudicare se e quando la lettera debba
						essere consegnata. Sieda al mio posto.</p>
               <p>Edith sedette tacendo, prese la penna con mano ferma e guardò il curato.</p>
               <p>Gli occhi di lui presero un'espressione solenne, la fronte diventò
						augusta.</p>
               <p>— Non so di queste cose — diss'egli commosso — ma ho sempre avuta l'idea che
						invece di un legame di passione, santificato o no, vi possa essere fra due
						anime veramente nobili, veramente forti, un altro legame d'affetto, santo in
						se medesimo; un amore, diciamo pure questa parola tanto grande, interamente
						conforme all'ideale cristiano dell'intima unione fra tutte le anime umane
						nella loro via verso Dio. Arrivo a dire che non v'è sulla terra niente di
						più bello di un legame simile, benchè il legame coniugale sia sacro ed abbia
						un significato augusto. Ella vuol fare questo sacrificio a suo padre; sia;
						ma perchè svellersi dal cuore anche la memoria della persona che Le fu cara?
						Perchè rinunciare a un sentimento vivificante che Le fa desiderare il bene
						temporale ed eterno di questa persona quanto Lei stessa? Perchè l'altra
						persona non potrebbe serbare un sentimento simile verso di Lei, sì che
						ambedue, sapendo l'uno dell'altro, battessero vie diverse nel mondo e
						compiessero i propri doveri con questo gran vigore nel segreto dell'anima?
						Scriva così, scriva così.</p>
               <p>— Lei è un santo — disse Edith. V'erano sul suo viso e nella sua voce dei
						tristi ma.</p>
               <p>— Io sento bene — soggiunse — la bellezza di questa unione, ma gli
						basterebbe, a lui? Non combatterebbe poi con tanta maggior violenza il mio
						proposito, non mi porterebbe a cimenti dolorosi?</p>
               <p>Don Innocenzo rimase mortificato. Sentiva di conoscere il mondo tanto meno di
						lei, di non poter sostenere la discussione; ma il suo convincimento
						rimaneva.</p>
               <p>— Sarà — diss'egli sospirando. — Scriva come vuole anche poche parole purchè
						gli rialzino il cuore.</p>
               <p>Ella non disse niente, si mise a pensare con la penna in mano, guardando il
						lume. Il curato aperse la finestra e appoggiò le braccia sul davanzale. Le
						stelle lo guardavano, davano ragione a lui, ma la terra nera gli dava
						torto.</p>
               <p>Dopo brevi momenti Edith lo chiamò, gli porse spiegato il biglietto che aveva
						scritto.</p>
               <p>— No — diss'egli — non leggerò certamente; mi dica solo se son parole che
						possano infondere...</p>
               <p>— Oh don Innocenzo — esclamò Edith, supplichevole — ho scritto, ho fatto il
						Suo desiderio. Legga se vuole, ma non mi faccia più domande, non me ne parli
						più!</p>
               <p>— Bene, bene, stia di buon animo, si ricordi che il Signore ci dice di non
						abbandonarci alla tristezza e vada a riposare che è tardi.</p>
               <p>Prima d'entrare in camera Edith origliò all'uscio socchiuso di suo padre.
						Dormiva. Non vi poteva esser per lei sonno più dolce, più commovente del suo
						respiro placido, eguale come quello d'un bambino. Andò a posar il lume nella
						propria camera, tornò lì al buio, appoggiò la fronte allo stipite
						ascoltando, cercando una pace, una forza di cui aveva bisogno.</p>
               <p>In quel momento le ore pesanti caddero a una a una dall'orologio del
						campanile, batterono con la loro gran voce solenne sul tetto, sulle scale,
						sui pavimenti sonori della piccola casa addormentata. Edith alzò il capo a
						contarle con sgomento, come se fossero colpi menati a una porta di bronzo da
						qualche formidabile ospite inatteso.</p>
               <p>Erano le dieci e mezzo.</p>
            </div>
            <div n="4" type="chapter" xml:id="IT0240040004">
               <head>CAPITOLO IV.</head>
               <head>L'ospite formidabile.</head>
               <p>Silla, ch'era sdraiato sull'erba, balzò a sedere e contò le ore. Dieci e
						mezzo. Trasse l'orologio, lo guardò al fioco lume delle stelle. Dieci e
						mezzo. Lo sapeva che dovevano essere le dieci e mezzo: aveva guardato
						l'orologio due minuti prima per la centesima volta. Abbrancò l'erba con le
						dita convulse, ne strappò due manciate. Marina aveva detto: dopo le
						undici.</p>
               <p>Lasciò cader le braccia inerti, piegò il collo, si accasciò tutto come se un
						piede enorme gli calcasse le spalle. Pensò in quel momento con certa
						stupidità fredda e lenta all'atto sleale che stava per compiere sotto il
						tetto d'un amico ammalato gravemente; pensò ai propositi del passato, alla
						vicenda di cadute e di vittorie, sovratutto al sinistro presentimento antico
						di un'ultima caduta senza rimedio, di un abisso orribile predisposto chi sa
						in qual punto della sua vita, dove si sarebbe perduto, anima e corpo, per
						sempre. Sentì senza sgomento d'esservi giunto, d'avere un piede proteso nel
						vuoto.</p>
               <p>Un'amara energia gli corse le vene, ogni pensiero scomparve dalla sua mente,
						tranne il pensiero dell'ora che incalzava.</p>
               <p>Era lì da un'ora allo stesso posto della sera precedente sull'erba del
						vigneto, accanto a un cipresso. Quelle cinque ore eterne del dopopranzo, che
						pareva non avessero a passar mai, eccole corse, svanite, come un secondo.
						Guardò l'orologio; mancavano venticinque minuti alle undici.</p>
               <p>Andrebbe subito? Aspetterebbe là? Si crucciava di non sentire ardere il
						sangue di un desiderio più violento. Gli pareva esser torturato nel cervello
						e nei nervi dall'aspettazione febbrile; non altro. Forse l'incontro di
						Steinegge?... No, non voleva pensare a quel nome.</p>
               <p>Si alzò ad abbracciare il gran tronco del cipresso, e, chiusi gli occhi,
						immaginò di origliare, fermo sulla scaletta; assaporò più volte,
						rinnovandone la immaginazione, il venir lento di un sussurro; sentì un'aura
						profumata, due piccole mani che prendevan le sue protese, e lo traevano su,
						nelle tenebre. Ella saliva a ritroso ed egli seguivala, muti l'uno e
						l'altra; ma le mani intrecciate parlavano insieme un linguaggio tanto
						inesprimibilmente forte e dolce che essi ristavano ansanti: quasi folli
						e...</p>
               <p>Si spiccò dal cipresso con una spinta impetuosa. Guardò ancora l'orologio:
						erano le undici meno un quarto. Passò dal vigneto sulla scalinata e discese
						adagio adagio, in punta di piedi, trattenendo il respiro, sostando ad ogni
						rumore che si mescesse al gorgoglìo delle fontane. Giunto nel cortile si
						fermò un istante. Nessun lume, nessuna voce usciva dal Palazzo nero. Prese a
						dritta, rasente il muro, sotto le sparse braccia pendule delle passiflore e
						dei gelsomini, spinse la porticina della darsena, entrò nel buio. Si vedeva
						solo, a sinistra, il principio della scaletta e sulla bocca della darsena
						l'ondular vago dell'acqua che di tratto in tratto posava sulla chiglia delle
						barche un bacio quieto. Allora balenò a Silla che forse quel convegno
						avrebbe potuto riescir diverso dalle immaginazioni sue, che forse Marina non
						l'amava, ch'era mossa da qualche strano capriccio. Avrebbe ella voluto
						prendersi giuoco di lui, lasciarlo lì tutta la notte?</p>
               <p>Sedette sulla scaletta, guardando, per l'alto finestrino ovale che la
						rischiarava, uno spicchio di cielo, la punta di un cipresso, una stellina
						pallida.</p>
               <p>Mancavano sette minuti alle undici. V'erano due minuti di differenza tra il
						suo orologio e quello della chiesa. A quest'ultimo dovevano essere le undici
						meno nove. Pensò che quando il suo facesse le undici, egli avrebbe ad
						aspettare due minuti ancora, due minuti eterni, tormentosi. Ed ecco sopra il
						suo capo, nelle profondità del Palazzo, da qualche orologio più affrettato
						degli altri, un batter di ore stridenti. Per donna Marina erano le
						undici.</p>
               <p>Si alzò, salì la scala sin dove non giungeva più il chiarore del finestrino,
						puntò le mani alle due pareti e, proteso in avanti, stette in ascolto.</p>
               <p>Silenzio.</p>
               <p>Il gemer lieve d'un uscio gli fermò il respiro. Seguì un sussurro di passi
						cauti, una voce; non una voce, un soffio rapido:</p>
               <p>— Renato!</p>
               <p>Silla si gittava già in avanti e gli ricadde il piede.</p>
               <p>Un momento dopo udì chiamare ancora, ma più forte, stavolta:</p>
               <p>— Renato!</p>
               <p>La voce gli pareva e non gli pareva di donna Marina. Diede un passo
						addietro.</p>
               <p>Allora udì scender veloce un rumore di vesti, ristar di botto.</p>
               <p>— Silla, Silla! — disse donna Marina.</p>
               <p>Era ben lei; non poteva vederla, ma la sentiva in faccia, a pochi scalini di
						distanza.</p>
               <p>— Non sono Renato — diss'egli senza muoversi.</p>
               <p>— Ah, non ricorda il nome! La vostra mano!</p>
               <p>Balzò giù con impeto, cadde sul braccio sinistro di Silla che la strinse,
						l'alzò quasi da terra.</p>
               <p>— Era vero — diss'ella con voce morente, tenendogli le labbra sul collo — era
						vero quello che mi avete detto iersera?</p>
               <p>Silla non rispose, la strinse più forte, le baciò la spalla, si sentì premer
						forte la guancia da un'altra guancia di velluto, da un piccolo orecchio
						caldo.</p>
               <p>— Era vero? — ripetè Marina teneramente.</p>
               <p>Non si poteva sentirsi palpitar sul petto quella bellezza altera, respirare
						il tepore odoroso che le usciva dal seno, udirsene al collo la fioca voce e
						non perdere ogni lume di pensiero. Silla potè dir appena:</p>
               <p>— E tu?</p>
               <p>— Dio, da quanto! — rispose Marina. Poi, come per subitaneo pensiero, si
						sciolse con impeto da Silla, gli appuntò le mani alle spalle.</p>
               <p>— Dunque non ti ricordi tutto! — diss'ella.</p>
               <p>Egli non capì, rispose a caso, ebbro, tendendo le braccia:</p>
               <p>— Tutto, tutto!</p>
               <p>— Anche di Genova?</p>
               <p>Le parole strane non entrarono nella mente di Silla, che ripetè
						impaziente:</p>
               <p>— Tutto, tutto!</p>
               <p>Marina gli afferrò le mani, gliele congiunse con impeto.</p>
               <p>— Ringrazia Dio — diss'ella.</p>
               <p>Stavolta il nome terribile gli strinse le viscere come un pugno freddo. Egli
						tacque stupefatto, a mani giunte. Marina tacque pure per pochi momenti,
						aspettando ch'egli pregasse col pensiero; quindi gli passò la mano destra
						sotto il braccio, e sussurrò: — Adesso andiamo! — e si volse a risalir la
						scala.</p>
               <p>Egli si lasciava tirar su, restando uno scalino indietro, tacendo.</p>
               <p>Trovarono un pianerottolo dove la scaletta svoltava a destra.</p>
               <p>— Vieni, dunque — disse Marina, lasciando il braccio di lui e cingendogli col
						proprio la vita. Gli posò quindi la bocca all'orecchio, vi gettò dentro un
						bisbiglio.</p>
               <p>Egli dimenticò le parole incomprensibili di prima, tornò cieco, le
						rispose.</p>
               <p>— Zitto, adesso — diss'ella mettendogli la sinistra sulle labbra.</p>
               <p>Spinse una porticina ed entrò in un corridoio. Teneva Silla per mano e lo
						precedeva, camminando cauta rasente la parete. Ad un tratto si fermò,
						credette udir passi e voci, stette in ascolto.</p>
               <p>Le voci venivano dal piano inferiore, dal corridoio vicino alla camera del
						conte.</p>
               <p>Non vi badò più, andò avanti. Si udì la sua mano tentar un uscio, girar una
						maniglia. Una lama di luce brillò nel corridoio, un odor di rose avvolse
						Silla. Entrarono.</p>
               <p>Era la stanza dello stipo antico.</p>
               <p>V'erano candele accese sulla ribalta calata dello stipo, sul piano aperto,
						sopra una libreria bassa. Dalla porta spalancata della camera da letto
						entrava pure un debole chiarore. Grandi mazzi sciolti di glicine celesti, di
						rose bianche e gialle erano sparsi un po' dappertutto.</p>
               <p>Marina saltò nel chiarore delle candele, trasse dentro Silla, chiuse l'uscio,
						ne girò la chiave, tutto in un lampo, lucente gli occhi di riso muto,
						lucente d'oro il collo e i polsi ignudi, bianca, a grandi ricami azzurri, la
						persona.</p>
               <p>Lasciò Silla, balzò in due slanci al piano e prima che egli ne la strappasse,
						attaccò, con fuoco demoniaco, la siciliana del Roberto.</p>
               <p>— Li sfido! — diss'ella lasciandosi trascinar via. — Li ho sfidati bene anche
						ieri sera: no? E non hanno inteso niente.</p>
               <p>Silla aspettava che qualcuno, inteso il piano, salisse.</p>
               <p>Marina si strinse nelle spalle, si sciolse da lui, cadde quasi supina in una
						poltrona.</p>
               <p>— Qua! — diss'ella, accennandogli di sedere a terra presso a lei. — Tutte le
						tue memorie.</p>
               <p>Silla non rispose.</p>
               <p>— Il ballo, prima — soggiunse subito Marina. — Non comprendi? Il ballo Doria!
						— ella battè il piede a terra impaziente.</p>
               <p>— Non comprendo — diss'egli.</p>
               <p>Marina si rizzò di schianto a sedere.</p>
               <p>— Non m'hai detto che ti ricordi? — V'era in lui un demonio che s'irritava di
						queste ciance vane, non si curava di comprenderle o no. Prese colle mani di
						ghiaccio quelle di lei, la piegò a forza sulla spalliera della poltrona, si
						curvò a risponderle.</p>
               <p>— Non so nulla, non ricordo nulla. Non ho vissuto mai, mai tranne adesso.
						Sapevo solo che sarebbe venuto, questo momento! Ho la frenesia di
						goderlo.</p>
               <p>Egli provava la sensazione vertiginosa di scendere in un gran vuoto senza
						fondo, desiderava avidamente di precipitare sempre più giù, senza
						rimedio.</p>
               <p>— Non stringermi così — disse Marina cercando svincolar le mani. — Non
						voglio! — esclamò, poichè l'altro non l'ascoltava. Fu tanto superbo l'impero
						del suo sguardo e della sua voce che Silla obbedì. Si alzò in piedi, si
						allontanò da lui lenta, a capo chino. Si voltò improvvisamente, battè il
						piede a terra.</p>
               <p>— Pensa! Ma pensa! — disse.</p>
               <p>Un brivido corse pel sangue a Silla, glielo raffreddò. Non so quale informe
						presentimento pauroso sorgeva in lui.</p>
               <p>Marina gli chiese precipitosamente:</p>
               <p>— Perchè mi hai chiamato Cecilia quella sera?</p>
               <p>— Perchè avevo scoperto ch'eri la Cecilia delle lettere.</p>
               <p>Ella riflettè un istante e disse con calma:</p>
               <p>— Certo, me l'ero ben immaginato. Ma ieri a sera — soggiunse con l'impeto di
						prima — ma poco fa, perchè dirmi che ti ricordi?</p>
               <p>— Perchè ho creduto che parlassi della nostra corrispondenza e del momento in
						cui ti strinsi fra le braccia, qui sotto, in darsena.</p>
               <p>Ella sedette allo stipo, ne cavò il manoscritto, parve immergersi per qualche
						minuto nella lettura delle vecchie carte giallognole, si alzò
						bruscamente.</p>
               <p>— Ti dirò un segreto che riguarda anche te — diss'ella, e spense prima le due
						candele dello stipo, quindi le altre del piano, della libreria,
						tranquillamente, senza proferir parola, come se quelle fiamme fossero vive e
						potessero udire. Solo dalla porta aperta della camera da letto entrava un
						chiaror languido sul pavimento, sui mobili più vicini.</p>
               <p>Marina prese Silla pel braccio, lo trasse nell'angolo più oscuro, presso la
						porta del corridoio, gli sussurrò:</p>
               <p>— Tu non sai chi sono.</p>
               <p>Egli non comprendeva, non rispondeva; quell'informe presentimento saliva in
						lui angoscioso.</p>
               <p>— Ti ricordi quella sera in loggia, la dama che tu accusavi, per cui mi
						sdegnai?</p>
               <p>Silla taceva sempre.</p>
               <p>— Non ti ricordi? La contessa Varrega d'Ormengo?</p>
               <p>— Sì — diss'egli ricordandosi a un tratto, aspettando ansiosamente che Marina
						si spiegasse. Ma ella gli posò la fronte ad una spalla e ruppe in singhiozzi
						dicendo due parole che Silla non intese. Piegò il viso sui capelli di lei,
						la pregò di ripeterle.</p>
               <p>— Sono io — diss'ella singhiozzando ancora. E tosto un movimento involontario
						di Silla, una sommessa esclamazione dolorosa la scossero. Diè un passo
						indietro, esclamò:</p>
               <p>— Dunque mi credi?...</p>
               <p>— Oh no! — interruppe Silla.</p>
               <p>La parola, non proferita, indovinata, risuonò più forte.</p>
               <p>Marina non piangeva più. Disse piano:</p>
               <p>— Come siete tutti bassi. Dio!</p>
               <p>V'era stato un tempo in cui nessuno avrebbe potuto dir basso Corrado Silla;
						ma questo tempo non era più ed egli lo sentì acutamente.</p>
               <p>— Tu, tu, — continuò Marina — tu mi hai scritto che questa era la tua fede,
						una vita precedente. Ma che fede era mai? Era una fantasia, e non una fede.
						Ti dico — è vero e tu hai paura, mi credi pazza! Chi ti aveva detto, piccolo
						cuor vile, di fare il grande? Va!</p>
               <p>Una dopo l'altra le parole fiere frustavano Silla in viso, lo avvinghiavano
						nella loro logica veemente, lo irritavano, gli mettevano un'avidità
						crescente di sapere, di udire. Egli la incalzò di domande violente, passando
						dalla preghiera allo sdegno. Ella lo ribatteva indietro colla sua sillaba
						dura:</p>
               <p>— Va! Va!</p>
               <p>Finalmente si arrese.</p>
               <p>— Ascoltami! — disse — camminiamo.</p>
               <p>Si avviarono lentamente, girando intorno al piano, passando ad ora ad ora nel
						chiarore che veniva dalla camera da letto, perdendosi nell'ombra. Marina
						parlava rapidamente, tanto sottovoce che Silla, per udirne le parole, dovea
						piegar l'orecchio alla bocca di lei.</p>
               <p>V'era sul suo viso, le prime volte che passò nella luce, una curiosità
						febbrile; quindi vi ripassò con gli occhi vitrei sbarrati. Marina parlava
						tenendosi sempre un pugno stretto alla fronte. Ad un tratto, nell'ombra, si
						fermarono. — Ma come? — diss'egli. Marina non rispose. Un momento dopo si
						udì lo scatto di una molla. Poi egli fece un'altra domanda sommessa. Marina
						andò nella camera da letto, ritornò con una candela accesa, la posò sullo
						stipo. Anche ella era livida e gli occhi suoi avevano una cupa espressione
						indefinibile. Silla afferrò il manoscritto avidamente. Marina seguiva,
						attenta, la sinistra storia sulle labbra mute, sulle sopracciglia, sulle
						mani tremanti di lui. Durante quel mortale silenzio, passi precipitati
						suonarono a più riprese nel corridoio del piano inferiore, ma nè l'uno nè
						l'altro li udirono. Di tempo in tempo Silla fremeva, pronunciava, leggendo,
						alcune parole: ed ella allora, alitando affannosamente, appuntava l'indice
						sul manoscritto.</p>
               <p>— Ti ricordi questo? — le diss'egli una volta, continuando a leggere.</p>
               <p>— Tutto, tutto — rispose. — Leggi qui, leggi forte.</p>
               <p>Silla lesse: "Dicevano che rinascerei, che vivrei ancora qui tra queste mura,
						qui mi vendicherei, qui amerei Renato e sarei amata da lui; dicevano
						un'altra cosa buia, incomprensibile, indecifrabile; forse il nome ch'egli
						porterà allora.</p>
               <p>— E tu non ricordi! — diss'ella dolorosamente.</p>
               <p>Egli non la intese, soggiogato dal fascino del manoscritto: tirò via a
						leggere in silenzio. Un altro passo lo fe' inorridire, lo costrinse ad alzar
						la voce leggendo:</p>
               <p>— « Allora, allora vorrei rizzarmi sul cataletto e parlare. »</p>
               <p>— E ho parlato — diss'ella — l'altra notte, come se fossi appena uscita dal
						cataletto; l'ho ferito a morte.</p>
               <p>Silla non le badò, continuò a leggere. Giunto alle parole: — Quando nella
						seconda vita — si vide strappar di mano il manoscritto da Marina, che gli
						prese poi a due mani la testa, gliela curvò, gliela strinse.</p>
               <p>— E tu non credevi! — disse. — Ma poi ti ho perdonato perchè ti amo, perchè
						Dio, vedi, Dio vuole così; e poi perchè anch'io, sulle prime, non ho
						creduto. Ecco, mi sono inginocchiata qui. Così.</p>
               <p>Cadde ginocchioni, appoggiò le braccia e il capo sulla ribalta dello
						stipo.</p>
               <p>— E ho pensato, ho pensato, ho cercato nella mia memoria. Niente. Ma poi la
						fede m'è venuta come un fulmine, ho creduto — soggiunse balzando in piedi,
						mettendo una mano sulla spalla di Silla — e adesso, da pochi giorni, mi
						ricordo di tutto, di ogni minuzia. — Si fermò, lo guardò un momento negli
						occhi, e, piegato il capo sul petto, disse teneramente:</p>
               <p>— Non comprendi che sono stata, che l'anima mia è stata nella tomba tanto e
						tanto, non so quanto, prima di sciogliersi da quell'altra cosa orribile?
						Parlami d'amore, vedi quanto ho sofferto. Spero che ti ricorderai anche tu.
						Ti ho le labbra sul cuore; vorrei vedervi dentro, aiutarti a trovare. E t'ho
						amato subito, sai; appena ti vidi, la prima volta.</p>
               <p>La ragione di Silla si oscurava ancora per il turbamento della lettura, per
						la molle bellezza di Marina, per la voce blanda più voluttuosa del
						tocco.</p>
               <p>Ella rialzò il capo. — Ma non volevo — disse. — Bisogna pure che ti dica
						tutto. Credevo che il conte Cesare ti avesse fatto venire per me; volevo
						odiarti, mi sarei morsa il cuore perchè, quando ti vedevo, quando ti udivo,
						palpitava. Ah, quella sera in barca, dopo le tue parole superbe, insolenti,
						se tu avessi osato! Quando mi riconducesti alla cappelletta...</p>
               <p>— Alla darsena — diss'egli involontariamente.</p>
               <p>Ella fece un gesto d'impazienza.</p>
               <p>— Ma no! Alla cappelletta: non ti ricordi? Quando mi riconducesti là e mi
						lasciasti, gittandomi il mio primo nome, caddi come morta. Rinsensai e
						compresi; mi dissi: è lui, sarà lui; presto o tardi, contro tutto, contro
						tutti, sarà lui, qui. Vengono i Salvador, per me. Lo sai che son parenti
						della famiglia d'Ormengo? Allora Dio, perchè la volontà di Dio sfolgora in
						tutta questa cosa, Dio mi fece vedere la vendetta che veniva da sè. Guarda,
						la sera stessa in cui fu conchiuso il matrimonio... sai, dopo avergli detto
						sì, ebbi un'ora di sfiducia terribile... seppi che Lorenzo eri tu. Si
						stabilì il 29 aprile per il matrimonio. Io scrissi a Parigi... no, non a
						Parigi, a Milano; come mi si confondono i nomi! Volevo sapere mille cose di
						te. Tu non ci andavi mai da Giulia. Intanto il 29 aprile si avvicinava.
						Quando penso com'ero fredda e sicura in principio! Negli ultimi giorni non
						lo ero più. Avevo la febbre tutte le notti; la febbre! Volevo sposarlo e poi
						calpestarlo, per amor tuo, ma tu non venivi mai. Feci differire il
						matrimonio di un giorno. La notte prima, che notte! alzai le mani a Dio dal
						mio letto. Allora Dio mi ha toccato qui.</p>
               <p>Ella prese una mano di Silla, se la pose sulla fronte.</p>
               <p>— Mi ha toccato qui e ho visto quel che dovevo fare. Sono andata giù, gli ho
						parlato. La sera dopo ti mandai il telegramma. E tu, allora?</p>
               <p>Silla si sentiva assalire furiosamente alla sua volta dalla follìa. Le
						pareti, lo stipo, gli occhi di Marina, la solitaria candela gli rotavano in
						giro vertiginosamente. Non ebbe il tempo di rispondere perchè l'uscio che
						dalla camera da letto metteva nel corridoio, sonò di più colpi, fu aperto
						con violenza. Una figura che per lungo tempo non si era fatta vedere al
						Palazzo, vi aveva fatto ritorno nel cuore della notte, un'ora prima, mentre
						Silla attendeva Marina sulla scaletta. Giovanna vegliava presso il conte
						sopito. Gli altri dormivano sognando nel dolce sonno primaverile, chi il
						fragor di Milano, chi la quiete di Venezia, chi eredità, chi pranzi, chi
						Nina dalle braccia di neve. Ogni cancello, ogni porta s'erano aperti a
						quest'ospite, con l'atterrita obbedienza muta di servi sorpresi dal ritorno
						impensato del signore. Era salito sino alla camera del conte, e ciascuna
						pietra della casa aveva intanto sussurrato alla vicina il suo funebre
						nome:</p>
               <p>— morte.</p>
               <p>— Marchesina, marchesina! — esclamò Fanny entrando. Vide Silla e tacque,
						fulminata. Silla si staccò da Marina, si trasse un passo indietro. Marina,
						sorpresa un momento, si riebbe tosto, gli riprese la mano sdegnando
						dissimulare, vibrò a Fanny un imperioso:</p>
               <p>— Che hai?</p>
               <p>— Il signor conte! — rispose Fanny.</p>
               <p>— Ebbene?</p>
               <p>— C'è venuto un altro accidente un'ora fa e adesso è dietro a morire! Han
						detto di venir giù, di far presto.</p>
               <p>Marina spiccò un salto verso la cameriera.</p>
               <p>— Muore? — diss'ella.</p>
               <p>Fanny aveva ben visto alla sua padrona, da tre giorni, degli occhi strani;
						mai come in quel punto. Sgomentata, non rispose. Stava sulla porta col lume
						in mano, scarmigliata, nudo il collo, guardando Marina con occhi stralunati,
						torbidi ancora di sonno.</p>
               <p>— Vieni! — disse Marina a Silla, e si slanciò, tenendolo per mano, nel
						corridoio oscuro.</p>
               <p>— C'è giù anche il prete — disse Fanny ripigliando fiato.</p>
               <p>Silla aveva voluto al primo momento resistere, gittar da sè la mano nervosa
						che lo stringeva, ma una voce gli aveva gridato dentro: — vile! adesso
						l'abbandoni? — Seguì Marina. Fanny veniva lor dietro tenendo alto il lume,
						stupefatta, ricacciandosi in gola una fila di esclamazioni.</p>
               <p>Il lume stesso pareva agitarsi pieno di angoscia come se giungesse incontro
						ad esso, per il corridoio nero, il soffio grave e solenne della morte.</p>
               <p>Veniva su per la scala il chiarore d'un altro lume. Qualcuno chiamò dal
						basso:</p>
               <p>— Signora Fanny, signora Fanny!</p>
               <p>Era il cameriere che saliva affannato col lume in mano. Domandò a Fanny,
						senza badare agli altri due, se avesse un crocifisso.</p>
               <p>— No, no, nella camera della signora Giovanna, nella camera della signora
						Giovanna! — gli gridò dietro, dal fondo, la voce di Catte. Fanny si mise a
						singhiozzare, e il cameriere, fatto un gesto di fastidio, ridiscese, scambiò
						parole veementi con Catte. Una porta lontana s'aperse, qualcuno zittì
						sdegnosamente. Subito dopo la voce tranquilla del medico disse forte:</p>
               <p>— Ghiaccio!</p>
               <p>Voci sommesse, frettolose, ripetevano:</p>
               <p>— Ghiaccio, ghiaccio!</p>
               <p>Marina non correva più, scendeva adagio adagio, trepida suo malgrado. Le
						ombre del Palazzo erano piene di terrore augusto; quelle voci spaventate,
						quei lumi di cui si vedevan qua e là fugaci riverberi lo accrescevano. Prima
						ch'ella mettesse piede sul corridoio del piano inferiore, passarono il Vezza
						e il Mirovich, senza cravatta nè solini, curvi, frettolosi. Il giardiniere
						che recava il ghiaccio li raggiunse, li urtò col gomito, passò loro
						avanti.Improvvisamente si udì la voce sonora di don Innocenzo:</p>
               <p>— <foreign>Renova in eo, piissime Pater, quidquid terrena
							fragilitate</foreign>...</p>
               <p>Poi più nulla. Certo un uscio era stato aperto e richiuso.</p>
               <p>Marina e Silla uscirono sul corridoio seguiti da Fanny, videro il Vezza e il
						Mirovich aprir piano piano l'uscio del conte, scivolar dentro; udirono
						ancora per un istante, la voce di don Innocenzo:</p>
               <p>— <foreign>Commendo te omnipotenti Deo</foreign>.</p>
               <p>Fanny diè uno strido, posò il lume a terra e fuggì.</p>
               <p>Marina si fermò, si voltò a guardarla.</p>
               <p>— Stupida! — diss'ella. — Poi sussurrò a Silla:</p>
               <p>— L'altra notte, andando da lui a vendicarmi, son caduta qui, a quest'ora
						stessa. Non te l'ho detto che l'ho ferito a morte?</p>
               <p>E fe' un passo avanti. Ma in quel punto si sentì cinger la vita dalle mani
						poderose di Silla, riportar di peso sulla scala. Tacque un momento,
						sbalordita; quindi, ingannandosi sulle intenzioni di lui, gli disse
						sorridendo: — Dopo!</p>
               <p>Egli non parlò.</p>
               <p>— Lasciami dunque!</p>
               <p>— No — rispose Silla. Non era più la ebbra voce di prima; era la voce d'uno
						che vede subitamente qualche cosa orribile.</p>
               <p>— Come? — diss'ella.</p>
               <p>Si contorse tutta, si divincolò, quale una serpe nell'artiglio dello
						sparviero. Si racchetò subito, cupa.</p>
               <p>— Ohe, quel lume! Chi ha lasciato lì quel lume? — disse Catte che veniva dal
						lato opposto alla camera del conte. Un'altra voce commossa ripeteva —
						Gesummaria, Gesummaria!</p>
               <p>Fanny aveva posato il lume sul primo scalino. Catte e la contessa Fosca
						passarono, guardarono su per la scala, si fermarono. Allora Silla, quasi
						involontariamente, lasciò libera Marina, che saltò nel corridoio sugli occhi
						attoniti delle due donne e passò loro davanti, senza salutarle. La contessa
						Fosca tutta imbacuccata in un gran scialle nero, guardò Silla con un lampo,
						sul suo faccione volgare, di severa dignità; non disse motto e passò oltre.
						Silla discese nel corridoio, la vide entrare con Catte nella camera del
						conte. Non vide Marina, capì che doveva esservi già entrata, si battè
						rabbiosamente i pugni sulla fronte. Balzò quindi in punta di piedi all'uscio
						del moribondo e origliò.</p>
               <p>— <foreign>Suscipe, Domine</foreign>— diceva don Innocenzo — <foreign>servum
							tuum in locum sperandae sibi salvationis a misericordia
						tua</foreign>.</p>
               <p>Una larga voce, breve e grave come un soffio d' organo appena tocco,
						rispose:</p>
               <p>— Amen.</p>
               <p>Silla strinse, come chi affoga, la maniglia dell'uscio. Questo fu aperto; si
						susurrò: — Avanti!</p>
               <p>Egli entrò, non guardò, non vide; cadde ginocchioni presso una sedia, accanto
						alla porta.</p>
               <p>La luce d'una candela posata a terra presso il letto batteva sulle bianche
						lenzuola cadenti, sui pomi d'ottone della lettiera, sui frantumi di ghiaccio
						sparsi pel pavimento: gittava attraverso la camera la grande ombra di don
						Innocenzo, ritto presso al moribondo di cui si udiva il rantolo affannoso,
						precipitato. Da piè del letto, nella penombra, stava il medico, ritto;
						accanto a lui la Giovanna, inginocchiata, soffocava i singhiozzi nelle
						coltri. Dispersi nelle ombre dell'ampia camera erano inginocchiati la
						contessa Fosca e suo figlio, il Vezza, i domestici, il giardiniere. Questi e
						il cameriere del conte piangevano. Il Mirovich, vecchio mondano, stava
						appoggiato alla parete in un angolo. Se ne sarebbe andato volentieri:
						restava per un riguardo alla contessa.</p>
               <p>Un'altra persona era in piedi in mezzo alla camera, a pochi passi dall'uscio;
						Marina. Le si vedevan bene la punta lucida, vibrante d'uno stivaletto, la
						gonna bianca a ricami azzurri; pareva tener le braccia incrociate sul petto;
						del viso nulla discernevano nè la contessa Fosca, nè suo figlio, nè il Vezza
						che le avevan gli occhi addosso.</p>
               <p>Don Innocenzo proferiva ad alta voce le preghiere <foreign>commendationis
							animae</foreign> con il Rituale alla mano, senza leggervi mai. Non
						mostrò avvedersi di Marina nè di Silla. Non dipartiva lo sguardo da quella
						testa con la bocca aperta e gli occhi chiusi, coperta di ghiaccio, inclinata
						sull'omero sinistro, cadaverica. Parlava con accento di profonda pietà:
						quando disse— <foreign>ignorantias eius, quaesumus, ne nemmeris,
							Domine</foreign> — le parole suonarono più alte e commosse, parvero
						esprimere un'appassionata fede che Dio accoglierebbe nella sua pace quello
						spirito il quale, dopo aver operato il bene sulla terra senza pensare a Lui,
						gli giungeva davanti come chi navigando diritto e fermo verso una meta
						conosciuta, trovò invece gran terre nuove e gloria imperitura. In quella
						notte d'angoscia e di trepidi bisbigli, le sonore parole sacre volte con
						tanta fede a un Essere affermato presente e invisibile sopra l'uomo colpito
						da Lui, affermato padrone di chi parlava e di tutti i circostanti credenti o
						no, empivano la camera di sgomento. Si sentivano due potenze sovrumane a
						fronte: una luminosa, eloquente, infocata di pietà, tenace, instancabile;
						l'altra buia, muta. E questo appariva grande, che la prima, disconosciuta
						dal giacente e in vita e in morte, offesane con parole d'indifferenza,
						fors'anche di spregio, veniva nell'ultima sua ora non richiesta da lui, non
						potendone più attendere nè bene nè male, a coprirlo, a difenderlo, a parlare
						alto per esso in un giudizio terribile. Quando il prete sostava per qualche
						istante s'udiva il moribondo ansar precipitosamente come se un leone gli si
						fosse accosciato su. A un tratto quel rantolo parve mancare.</p>
               <p>— È la fine — disse don Innocenzo volgendosi agli astanti. Vide Marina in
						piedi, le accennò che s'inginocchiasse, poi si curvò sul letto, pronunciò
						con voce chiara le ultime preghiere.</p>
               <p>Marina fece due passi avanti: il lume della candela ascese fino al suo viso
						pallido, alle nari frementi, alle sopracciglia contratte.</p>
               <p>— Conte Cesare! — diss'ella.</p>
               <p>Tutti trasalirono, si rizzarono sulle ginocchia, esterrefatti, a guardarla:
						tutti, tranne don Innocenzo. Questi non fece che un gesto, con la sinistra,
						verso lei.</p>
               <p>Ella non indietreggiò, non piegò. Stese le braccia, appuntò gl'indici, come
						due pugnali, al morente, esclamò:</p>
               <p>— Cecilia è qui...</p>
               <p>Un fremito d'esclamazioni sorde, uno scricchiolar di seggiole, un fruscìo di
						piedi corse per la stanza. Don Innocenzo si voltò:</p>
               <p>— Via! — diss'egli.</p>
               <p>Nepo, il Vezza, il Mirovich fecero un passo verso la donna ritta in mezzo
						alla camera come un fantasma.</p>
               <p>— In nome del Signore la conducano via!— singhiozzò Giovanna.— È lei che l'ha
						ucciso!</p>
               <p>Nello stesso istante Marina gittò addietro le braccia coi pugni chiusi, piegò
						avanti il viso e il petto. Nessuno dei tre osò avvicinarsele, fermar le
						parole stridenti:</p>
               <p>— Con il suo amante!...</p>
               <p>Allora fu visto Silla slanciarsi a lei, levarla tra le braccia.</p>
               <p>— Per vederti morire! — gridò ella in aria, dibattendosi. Fu un lampo; si udì
						un'usciata violenta. Silla e Marina sparvero, la camera tornò silenziosa.
						Nepo, il Vezza e l'avvocato mossero in punta di piedi verso la porta.</p>
               <p>— Nepo! — disse la contessa Fosca sottovoce, con forza. — Qui!</p>
               <p>Egli obbedì, le andò vicino. Gli altri due uscirono.</p>
               <p>— Il conte Cesare non ha potuto udir parola — disse don Innocenzo pigliando
						la candela e posandola sul comodino. — Egli dorme in pace.</p>
               <p>Il medico si avvicinò, posò una mano sul cuore del conte, trasse l'orologio e
						disse forte:</p>
               <p>— Un'ora e trentacinque minuti.</p>
               <p>Don Innocenzo cominciò subito le preghiere per l'anima partita.</p>
               <p>Una voce chiamò dalla porta il medico, che uscì. Anche i domestici, per
						ordine di Nepo, uscirono tutti, tranne Giovanna che, inginocchiata al letto
						del suo padrone, rispondeva con voce debole, desolata, alle preghiere del
						curato. Nepo accese due candele che erano sul cassettone. Le fiammelle,
						allargandosi come due occhi spaventati, mostrarono a poco a poco al suo viso
						cupido le chiavi del conte sul cassettone, la contessa Fosca pochi passi
						discosto, il Mirovich che rientrava pallido, col ribrezzo sul volto della
						cosa stesa sul letto, a sinistra. Costui si fermò sulla porta e guardò Nepo,
						aggrottando le sopracciglia. La contessa lo vide, ruppe in singhiozzi, andò
						a stendergli il braccio che il vecchio cavaliere prese ossequiosamente, e
						uscì con esso.</p>
               <p>Nepo tolse le chiavi e una candela; si provò pian piano ad aprire uno stipo
						addossato alla parete di fronte al letto; tentando tutte le chiavi senza
						riuscirvi.</p>
               <p>— Oh Signore! — disse la Giovanna con accorato sdegno. Don Innocenzo
						l'interruppe.</p>
               <p>— O pregare o uscire — diss'egli.</p>
               <p>Ma Nepo non gli badò. Curvo sullo stipo, girando la chiave nella serratura,
						figgendovi quasi il lungo naso, pareva una donnola fremebonda, inarcata a
						spiare, a odorar per qualche pertugio la preda.</p>
               <p>La collera salì al viso di don Innocenzo.</p>
               <p>— Vado io — disse.</p>
               <p>Avrebbe afferrato colui, lo avrebbe gittato alla porta se Giovanna,
						supplichevole, non lo avesse trattenuto.</p>
               <p>— Lasci stare — diss'ella — seguiti, seguiti, non me lo abbandoni.</p>
               <p>Intanto Nepo aveva trovata la chiave buona, aperto lo stipo e trattane, dopo
						breve frugare, una carta piegata. L'accostò alla candela cui reggeva con la
						sinistra, vi lesse una soprascritta, abbruciandosi i capelli. Il Mirovich,
						rientrato allora senza ch'egli se ne avvedesse, gli si avvicinò, gli disse
						con la sua severa voce proba:</p>
               <p>— A me.</p>
               <p>— Bisogna leggere subito — disse Nepo, confuso. — Voglio sapere dove sono, in
						casa di chi.</p>
               <p>Uscirono insieme.</p>
               <p>Anche le preghiere <foreign>in expiratione</foreign> erano finite. Don
						Innocenzo pregò ancora per qualche tempo, indi tolse congedo da Giovanna,
						che non fu in grado di articolar parola.</p>
               <p>La povera vecchia rimasta sola col padrone, pose sulla tastiera del letto le
						candele accese da Nepo, mise a posto le seggiole sparse per la stanza,
						studiandosi di non far rumore, come se il conte dormisse. Sedette poscia
						presso al letto guardando il crocifisso posato sul petto del cadavere.
						Ell'aveva fedelmente, umilmente servito il conte per quarant'anni, senza
						toccarne mai parole aspre nè affettuose, ma sentendone la intera fiducia e
						una coperta benevolenza. Gli aveva sempre voluto, in vita, un bene
						rispettoso, da essere inferiore. Mai mai non gli era stata così vicina come
						adesso ch'egli non era più il padrone in casa sua, che gente estranea
						metteva mano liberamente alle chiavi, mentre ella sola di tanti servi, di
						tanti amici gli rimaneva accanto, devota come nei giorni passati dì della
						sua alterezza, della sua forza. Mai mai non gli era stata così vicina come
						adesso che la croce gli posava sul cuore; una piccola croce tolta quella
						notte dalla camera di lei. Si alzò, venne a baciar per la prima volta, una
						dopo l'altra, le mani inerti fra cui la croce posava, ne provò consolazione
						infinita e pianse.</p>
               <p>Don Innocenzo, escito nel corridoio, lo trovò scuro. Fatti pochi passi pian
						piano, tastando il muro, perdette la tramontana e si fermò, disposto a
						retrocedere in cerca di lume. Stette in ascolto. Udì strida e lamenti che
						venivano dall'alto, a intervalli; anche parole, ma non gli riuscì di
						afferrarne alcuna. Riconobbe però la voce di donna Marina. Nessuno
						rispondeva. Colpi sordi di passi frettolosi attraversavano il soffitto del
						corridoio, poi tacevano. Al di sotto, a fronte di don Innocenzo, tutto era
						silenzio come alle sue spalle. Che accadeva lassù? Le strida, i lamenti
						continuavano. Ore d'angoscia in cui il cuore della casa tace, vuoto di vita
						e un'agitazione mista di stupore e disordine invade le membra senza governo!
						Don Innocenzo, calmo al cospetto della morte, calmo durante la terribile
						apparizione di Marina, qui si turbava.</p>
               <p>Un passo rapido risuonò sul soffitto, traboccò per la scala nel
						corridoio.</p>
               <p>— Lume! — disse don Innocenzo.</p>
               <p>— Ah, Signore! — esclamò colui ch'era disceso, correndo via a precipizio nel
						buio.</p>
               <p>Il curato riconobbe il Rico, lo chiamò, ma inutilmente. Si vide aprire e
						sparire a fronte una luce debole, andò avanti a caso e, spinto un uscio, si
						trovò in loggia.</p>
               <p>— Ah, il signor curato! — disse il Rico che stava per scappare dall'altra
						parte.</p>
               <p>Potevano essere le due. Faceva fresco. Il cielo si era tutto coperto daccapo
						di nuvole malinconicamente chiare fra la luna invisibile, appena spuntata, e
						il tacito specchio del lago.</p>
               <p>— Vien qua! — disse il curato. — Dove vai?</p>
               <p>— Vado a pigliar la medicina.</p>
               <p>— Cosa c'è?</p>
               <p>— Che senta!</p>
               <p>Le grida ricominciarono, in quel momento, più distinte. Don Innocenzo
						s'affacciò alla balaustrata, guardò in alto a destra, vide illuminata la
						finestra d'angolo del piano superiore. La voce veniva di lassù. Adesso
						parevano rimproveri, imprecazioni, poi lamenti, poi silenzio.</p>
               <p>— È la signora donna Marina — disse il Rico sottovoce.— È come matta. C'è su
						il signor dottore e il signor Silla. La gliene dice di tutti i colori al
						signor Silla.</p>
               <p>— Non c'è nessun altro?</p>
               <p>— C'è anche la mia mamma. C'è stata un momento la signora Fanny, ma è
						scappata.</p>
               <p>— E tu cosa vai a prendere?</p>
               <p>— Lo so io? Il signor dottore ha detto un certo nome come corallo. E mi ha
						detto di chiamare la Luisa del Battista per venirla a curare.</p>
               <p>Don Innocenzo si tolse la lettera di tasca e la diede al ragazzo.</p>
               <p>— Portala — diss'egli — nella camera del signor Silla e poi scendiamo
						insieme.</p>
               <p>Anche nell'altr'ala del Palazzo cominciava allora una agitazione sorda.</p>
               <p>Da più di una fessura d'uscio trapelavan lume e bisbigli. I fili dei
						campanelli trasalivano, sussultavano impazienti; se ne udiva strillar
						lontano la voce chiara, imperiosa. Sulle scale don Innocenzo e il Rico
						trovarono Momolo che scendeva con un lume.</p>
               <p>— Forse si va! — diss'egli. Essi non risposero.</p>
               <p>Esciti che furono dal Palazzo, il Rico partì di corsa per la sua missione, il
						curato si incamminò lentamente guardando i grandi cipressi pensosi. Al
						cancello incontrò Steinegge.— Lei qui? — diss'egli.</p>
               <p>— La campana: ho inteso la campana — rispose Steinegge con voce commossa. —
						Oh, questo è un dolore! Io dovrei piangere per quest'uomo.</p>
               <p>Egli abbracciò e baciò don Innocenzo, soffocando un singhiozzo, poi disse in
						fretta:</p>
               <p>— Si può andare avanti? Ha visto il signor Silla?</p>
               <p>— Eh!— rispose don Innocenzo. — Altro che visto! — — e raccontò la lunga
						scena, poi quanto gli aveva riferito il Rico.</p>
               <p>Steinegge fremeva, sbuffava; non lasciò quasi che don Innocenzo finisse e
						corse via con un gesto risoluto che voleva dire:— vado io — . Entrò nel
						Palazzo mentre ne usciva il giardiniere, che pareva aver gran fretta e non
						lo riconobbe.</p>
               <p>Salendo le scale incontrò Fanny che scendeva con Catte singhiozzando,
						ripetendo:</p>
               <p>— Voglio andar via, voglio andar via!</p>
               <p>— Andrete, andrete — rispondeva Catte — ma pazienza, benedetta. Volete
						lasciar la vostra padrona in quello stato?</p>
               <p>— So di niente, io, voglio andar via!</p>
               <p>— Madre santa, che vita! — disse Catte a Steinegge, che stringendosi alla
						ringhiera per lasciar passare, le guardava attonito. Egli stava per domandar
						loro qualche cosa, quando la contessa Fosca gridò dall'alto:</p>
               <p>— Ohe, questo Momolo!</p>
               <p>— Subito, Eccellenza! — rispose Catte, e scese in fretta, trascinando giù
						Fanny. Steinegge continuò, pure in fretta, a salire.</p>
               <p>— Momolo — disse la contessa, scambiando Steinegge pel suo servitore — avrà
						inteso bene, eh, quell'altro? Un legno e un biroccino alle sei. Ah, siete
						voi? Scusate, caro voi.</p>
               <p>— Parte, la signora contessa?</p>
               <p>— Sì, sì, e maledetta quella volta che son venuta!</p>
               <p>Nepo chiamò sua madre all'uscio del salotto. Si vide dietro a lui l'avvocato
						Mirovich seduto al tavolo con una lucerna, un calamaio e due gran fogli
						davanti a sè. La contessa entrò in salotto e l'uscio ne fu richiuso sul viso
						a Steinegge. Questi trovò nella loggia il Vezza appoggiato alla balaustrata
						verso il lago; gli si avvicinò col cappello in mano per parlargli; ma colui,
						guardandolo appena, e accennatogli di tacere, volse il capo dall'altra
						parte, ascoltando.</p>
               <p>Si udì un gemito lungo, debole.</p>
               <p>— Donna Marina? — disse Steinegge.</p>
               <p>L'altro non rispose, ascoltò ancora. Non si udì più nulla. Allora quegli,
						come uscisse da un sogno, si mise a parlare affrettatamente:</p>
               <p>— Cose orribili, sa. Le hanno detto?...</p>
               <p>— Sì, mi ha detto qualche cosa il signor curato.</p>
               <p>— Oh, Lei non ha idea di quel momento! Guardi.</p>
               <p>Il Vezza rappresentò tutta la scena appuntino, parlando sottovoce,
						interrompendosi tratto tratto per ascoltare.</p>
               <p>— Io esco — diss'egli poi — con l'avvocato Mirovich, sa, l'avvocato dei
						Salvador. Trovo nel corridoio donna Marina in preda a convulsioni terribili.
						Non gridava perchè aveva addentato l'abito dell'altro qui al petto; gemeva.
						Si chiama il medico, la cameriera, la moglie del giardiniere. A gran pena
						riescono a trarla su per la scala, senza poterle aprir la bocca.</p>
               <p>Dopo non so più niente di positivo; deve aver continuato il delirio violento.
						Adesso si capisce che è più tranquilla, ma fino a poco fa sono state, mi
						dicono, urla, maledizioni, suppliche incomposte. Parlava sempre a
						quell'altro. Ed egli è là, capisce? Non è disceso mai. Oh! cose incredibili.
						Quando si pensa quella scena, qui in loggia. l'anno scorso! A proposito, lo
						sa che stanotte quando il povero Cesare ebbe l'ultimo attacco, loro due
						erano insieme!</p>
               <p>— Erano insieme?</p>
               <p>— Insieme, insieme! Li ha trovati la Fanny in camera da letto.</p>
               <p>— Oh!— esclamò Steinegge. Gittò via il cappello, rimase a braccia aperte.</p>
               <p>— Insieme — riprese il Vezza dopo un breve silenzio.</p>
               <p>— E in un momento lo hanno saputo tutti.</p>
               <p>— Commendatore — disse Nepo dall'altro capo della loggia — vuol favorire?</p>
               <p>Il commendatore uscì, rientrò pochi minuti dopo.</p>
               <p>— Che confusione! — diss'egli. — Lo sa che partono!</p>
               <p>— Chi? — rispose Steinegge distratto.</p>
               <p>— I Salvador; alle sei. Che vuole? Appena successa la disgrazia, il conte
						Nepo non ha perso tempo, ha cercato e trovato il testamento ch'è olografo e
						ha la data di quindici giorni sono. L'ospitale di Novara è erede universale.
						Per i Salvador ci sarà forse questione perchè c'è ordine all'erede di vender
						la possessione di Lomellina, onde soddisfare entro due anni
						trecentoventimila lire di cui — dice il testatore — faccio donazione a mio
						cugino il conte Nepomuceno Salvador di Venezia. Donna Marina non ha niente.
						C'è poi una infinità di legati. Cesare si è ricordato di tutti, da
						gentiluomo, veramente. C'è anche un assegno vitalizio per Lei. Io sono
						esecutore testamentario. Del resto è ben naturale che i Salvador se ne
						vadano; non c'è neanche onore, per loro, a restar qui. Il conte avrebbe
						voluto fare del chiasso, che so io, battersi; ma se n'è lasciato dissuadere
						subito.</p>
               <p>Catte venne a pregare il commendatore di andare ancora dalla contessa, e
						Steinegge rimase solo.</p>
               <p>Non era stato mai un gran sognatore il povero Steinegge, pure qualche sogno,
						durante il suo mezzo secolo di vita, l'aveva fatto anche lui, di tempo in
						tempo; qualche piccolo sogno come la libertà della patria, la pace della
						famiglia. Il suo ultimo sogno, umile e timido, era stato che sua moglie
						sarebbe guarita e che avrebbero trovato un pane in Alsazia; soffiatogli via
						dalla fortuna anche questo, non aveva sognato più.</p>
               <p>Per meglio dire, non aveva più creduto di sognare, perchè adesso, guardando
						il lago dalle loggie del Palazzo, e sentendosi il cuore tutto amaro, capì
						che un'altra speranza, natagli spontaneamente, inavvertita da lui, gli si
						era rotta e gli faceva male. Chi avrebbe pensato che Silla potesse
						dissimulare a quel modo? Deliberò di aspettarlo.</p>
               <p>Nessuna voce veniva più dalla camera di Marina; tutta quell'ala del Palazzo
						era muta. Dall'altra parte si udivano ancora spesso colpi d'usci sbattuti,
						strilli di campanelli. Spesso si apriva la porta della loggia, si chiamava
						sommessamente un nome o l'altro. Nessuno rispondeva; una testa usciva a
						guardare, poi spariva e l'uscio si richiudeva lentamente. Voci di donne si
						alzavano un momento in litigio, ma erano fatte tacere subito. Passi
						frequenti crosciavano sulla ghiaia del cortile, salivano la scalinata: in
						alto pei sentieri del vigneto, si gridava e qualche volta si rideva. Per
						fortuna i bagagli dei Salvador eran quasi pronti fin da due giorni prima; la
						contessa li faceva portar su alla casetta del giardiniere.</p>
               <p>Steinegge, fermo in loggia all'ultima arcata di ponente, con le spalle al
						lago, le braccia incrociate sul petto, aspettò a lungo, con gli occhi sulla
						porta onde sperava veder uscire Silla.</p>
               <p>Finalmente udì venire pel corridoio i passi di due persone. Ascoltò
						trattenendo il fiato; non parlavano. La porta si aperse.</p>
               <p>— Siamo intesi, dottore — disse Silla.— Riferisca le condizioni gravi in cui
						ho dovuto prestare la mia assistenza; riferisca lo stato di sopore e di
						abbattimento in cui ella si trova presentemente, e se qualcuno Le domanda di
						me, La prego rispondere a nome mio che per un'ora mi si troverà qui in
						loggia.</p>
               <p>La voce era sinistramente fredda. Qualcuno che portava un lume tornò
						indietro; il medico attraversò la loggia, Silla vi entrò dopo di lui.</p>
               <p>Steinegge gli si fece incontro.</p>
               <p>— Signor Silla! — diss'egli.</p>
               <p>L'altro non gli rispose, non si voltò nemmanco a guardarlo, andò a buttar le
						braccia sulla balaustrata verso il cortile.</p>
               <p>Steinegge fece un altro passo.</p>
               <p>— Signor Silla, non mi riconoscete?</p>
               <p>Silenzio.</p>
               <p>— Ah, quand'è così, bene.</p>
               <p>Egli tornò dov'era prima e tacque, guardando Silla che non si muoveva.</p>
               <p>— Io non so — diss'egli. — Io non credo aver meritato questo.</p>
               <p>Nessuna risposta.</p>
               <p>— Questo è amaro, signor Silla, di venire come amico ed essere accolto così!
						Io voleva solamente dirvi che io avrei preferito non vedervi più mai qui;
						anche adesso io vorrei piuttosto vedere una buona onesta bocca di fucile sul
						Vostro petto, per Dio! Ero venuto per dire a Voi questo e altre cose, ma
						poichè Voi non volete ascoltarmi, io vado. Addio. — S'incamminò per uscire.
						Allora Silla, senza voltare il capo, gli disse freddamente:</p>
               <p>— Dica a Sua figlia che ho tenuto parola e son caduto a fondo.</p>
               <p>— A mia figlia! Questo?</p>
               <p>— Sì, e adesso vada. Vada, vada via! — ripetè Silla con passione improvvisa
						perchè Steinegge, sorpreso, tornava verso di lui. Questi piegò il capo in
						atto di rassegnazione e se n'andò.</p>
               <p>Due lanterne, un corteo silenzioso attraversano il cortile. Subito dopo il
						commendatore viene ad avvertire Silla che i Salvador sono andati ad aspettar
						la carrozza in casa del giardiniere, e che, s'egli desidera, può
						comunicargli una disposizione del conte che lo riguarda.</p>
               <p>L'uscio si chiuse dietro a loro, la loggia rimase vuota.</p>
            </div>
            <div n="5" type="chapter" xml:id="IT0240040005">
               <head>CAPITOLO V.</head>
               <head>Inetto a vivere.</head>
               <p>L'alba nasceva sopra i grandi sassi malinconici dell'Alpe dei Fiori,
						circonfusi da ondate di nebbia; scopriva le alte cime grigie, sonnolente nei
						loro umidi mantelli di boschi, le ultime colline di ponente sfumate in un
						chiaror di piova, il lago plumbeo. Lì sul lago non pioveva ancora. Non si
						moveva fronda de' fichi, de' gelsi, degli olivi pendenti dai campicelli
						delle rive sull'acqua morta; le loro immagini e quelle dei muriccioli, delle
						rade casupole, dei sassi cespugliosi vi tacevano ferme, intere. Ma da
						ponente la piova veniva avanti come una vela obliqua dal cielo alla terra,
						sempre più grande. I pioppi delle praterie la sentivano vicina, ne avevano i
						brividi. Anche il lago cominciava laggiù a fremere, a picchiettarsi di brevi
						macchie scure. Queste corsero avanti spandendosi rapidamente, si confusero
						in una sola striscia rugosa, in una fila di ondicine tremole che si
						spiegavano a ventaglio, silenziose nell'alto, bisbigliando lungo le sponde.
						E in queste sponde solitarie, nel lago stesso diviso più che mai dal mondo,
						diviso, parea per sempre, dal sole, era un arcano raccoglimento pieno di
						pensieri gravi, d'intimi colloqui sommessi, una quiete di chiostro in cui
						l'aria e le pietre parlano di alti misteri e di occulte passioni.</p>
               <p>Le colline sparvero del tutto dietro il bianco velo della piova su cui si
						disegnavano neri i pioppi delle praterie, che uno dopo l'altro, da' più
						lontani a' più vicini, grigi essi pure, si dileguavano come fantasmi fugati
						dal giorno. Intanto le ondicine venivano avanti, sempre avanti, movevano in
						file serrate al Palazzo. E vennero a battere gorgogliando le mura, entrarono
						a sussurrare curiose nella darsena. Nessuna voce rispose loro. L'ala di
						ponente aveva tutte le finestre chiuse, ma l'altra le aveva in gran parte
						spalancate. Pure nemmeno da questa veniva voce nè segno alcuno di vita,
						benchè vi parlasse un disordine di letti sfatti, di cassetti aperti, di
						sedie scioccamente ritte in mezzo alle stanze; benchè vi apparisse, a una
						finestra del secondo piano, una figura umana pietrificata, più pallida di
						quell'alba.</p>
               <p>Appena lasciato il Vezza che gli aveva partecipate certe disposizioni del
						conte, Silla era venuto a cadere sul davanzale della finestra. Sapeva ora
						che Marina non era nemmeno nominata nel testamento e che a lui il conte
						aveva legate le suppellettili appartenute a sua madre, una cassetta di
						lettere e diecimila lire a titolo di compenso per il lavoro scientifico
						incominciato l'anno precedente e da proseguire come e quando Silla
						crederebbe meglio. Ma egli non pensava a questo; guardava venire avanti
						lentamente il giorno, la piova, le onde. Gli occhi vedevano male: si sentiva
						la testa grave più del piombo, il petto voto d'ogni sentimento. Si conosceva
						affondato nel disonore della sua azione sleale, in una cupa necessità:
						legarsi a Marina, pazza o no. Ed era tranquillo, freddo sino al cuore. Il
						cielo, il lago, la piova vicina gli consigliavano sonno. Chiuse la finestra,
						si gittò vestito sul letto. Lo trovò soffice, morbido più che mai, sentì
						dolce come una carezza la tela del guanciale, desiderò dormire, dimenticare;
						si assopì e vide uno sconosciuto che lo guardava.</p>
               <p>Lo guardava placidamente, per qualche tempo; quindi alzando le spalle e le
						sopracciglia, porgendo le mani aperte, scoteva il capo quasi per dire: non
						c'è verso. Silla credette capire, come a cosa più naturale del mondo, che
						colui gesticolava sì, ma non poteva parlare, perchè era morto. Allora lo
						riconobbe tosto per un vecchio amico di famiglia suicidatosi quindici anni
						prima. Ne riconobbe la gran fronte calva, il mento raso, aguzzo fra due
						solini diritti, sopra una cravatta nera con la spilla di malachite.
						Meravigliò in pari tempo di non averlo riconosciuto subito; dovea saperlo
						che sarebbe venuto. Infatti il fantasma, leggendogli nel pensiero, gli
						sorrise. Quel sorriso fu per Silla un'altra rivelazione. Vide in sè stesso
						tutta la occulta via di un pensiero, dai giorni dell'adolescenza sino a quel
						momento. Aveva cominciato da una dolce malinconia, dal desiderio vago di una
						patria lontana: era diventato poscia presentimento fugace, quindi sospetto
						sempre combattuto, sempre più gagliardo, sempre coperto di segreto come
						qualche lento male orribile che ci rode, di cui si vede il nome col pensiero
						e non vogliamo confessarlo mai; prevaleva finalmente, alla volontà,
						diventava un ragionamento irrefutabile, una sentenza opprimente in tre
						parole: inetto a vivere. Silla se le vedeva dentro chiare queste tre parole,
						e il fantasma sorrideva sempre, si avvicinava, gli procedeva pesante su per
						la persona, con gli occhi sbarrati, mettendogli un gelo nelle ossa,
						fermandogli il respiro. Quando giunse al cuore, Silla non vide nè intese più
						nulla.</p>
               <p>Gli parve svegliarsi solo, provare una dolcezza infinita e dire fra sè
						«adesso non sogno». Era in un altro mondo, quasi senza luce, tutto silenzio
						e riposo. Guardava, steso bocconi, in un'acqua immobile, vedeva passarvi
						dentro lentamente la immagine di un globo alto nel cielo, color d'alba
						piovosa: e ripeteva seco stesso: «eccolo, ne son fuori, son pur fuori di un
						gran mondo tristo». Era una consolazione profonda e tenera la sua, come si
						prova in un sogno d'amore. Ma gli parve a un tratto che quel globo color
						d'alba piovosa non procedesse più pel suo cammino, si avvide che ingrandiva
						rapidamente, smisuratamente: côlto da indicibile terrore, si svegliò.</p>
               <p>Si vide davanti, per la finestra aperta, un largo chiarore bianco, alzò la
						testa inorridito, sognando ancora. Quando, raccapezzatosi, si rizzò a sedere
						sul letto, sentì, poco a poco, che il cuore gli doleva, la testa pesava
						tuttavia come il piombo, le membra erano tutte intirizzite dalla fredda aria
						umida della finestra; e disse a mezza voce rispondendo al proprio sogno: «È
						vero, morire, non c'è altro; dormire ancora. Dormire, dormire.» Sopra il
						capezzale l'angelo appassionato del Guercino pregava per lui con ardor
						veemente, gridava a Dio: «Chi lo ha gittato sulla terra? Chi gli negò il
						sospiro dell'anima sua? Chi lo mise inconscio, lo trattenne, lo ricondusse
						sulla via di quest'ora angosciosa?».</p>
               <p>Silla si guardò involontariamente nello specchio scuro di fronte al letto.
						Vide appena un viso pallido, due occhi spenti. Pensò che pareva già morto e
						ch'era stato così pallido altre volte dopo un'ebbrezza tetra di sensi, nel
						doloroso sdegno dell'anima. Ora non v'era più sdegno in lui nè forza alcuna;
						lo stesso proposito di morire che lo invadeva era come un infiacchimento,
						uno sfacelo dello spirito. Scese dal letto, andò barcollando a sedersi al
						tavolo, si appoggiò i gomiti, reggendosi con le mani il capo addolorato
						pieno di confusione. Comprendeva in nube, che bisognava pure scrivere
						qualche cosa a' suoi parenti, alla sua padrona di casa, e non se ne sentiva
						la forza. Lottò ad occhi chiusi per raccogliere le idee, ne represse con
						violenza il disordine, stese la mano alla penna e solo allora vide la
						lettera portata su da Rico. La guardò, non ne riconobbe il carattere, la
						depose senza aprirla e cominciò a scrivere al cav. Pernetti Anzati, suo zio,
						invitandolo a sospendere l'invio dei soliti interessi, poichè lui, Silla,
						era fortunatamente in grado di far dono del capitale alla famiglia Pernetti,
						statagli tanto amorosa. Prima di voltar pagina riprese quella lettera e
						l'aperse.</p>
               <p>V'erano scritte queste poche linee senza intestazione e senza data:</p>
               <p>«Edith S. risponde allo scrittore oscuro ch'egli può diventar grande e forte,
						contro la fortuna, malgrado l'ingiustizia degli uomini. Edith ha promesso
						non appartenere ad altri che al suo vecchio padre, il quale ha gran bisogno
						di lei; ma è libera di portare nell'intimo del suo cuore un nome che le è
						caro, un'anima che non affonderà mai se ama come lo dice."</p>
               <p>Silla sorrise. «Adesso, adesso!» diss'egli. Rilesse il biglietto e si sentì
						morire.</p>
               <p>Trasse il portafogli per chiudervelo, stette sospeso, considerando i
						caratteri netti e slanciati, pensando alla mano, alla mente pura; e
						pentitosi della prima idea, compreso della propria indegnità, ripose il
						portafogli, accese una candela, vi arse lo scritto, ne sparse dalla finestra
						i brandellini neri al vento e alla pioggia. Mentre li guardava svolazzar via
						lungo la muraglia, un domestico entrò a dirgli che il commendatore gli
						voleva parlare e lo attendeva nella sua camera. Silla ripose la lettera
						incominciata, e uscì come stava, con i capelli arruffati, con le vesti in
						disordine. L'orologio della scala suonò, mentr'egli passava, le nove.</p>
               <p>— Qui — disse il commendatore — una sorpresa non aspetta l'altra.</p>
               <p>Silla non fece domande; attendeva che colui parlasse, che anche questa noia
						fosse passata per sempre. Ma il panciuto soldatino di gomma, invece di
						parlare, lo guardò fisso con le mani in tasca e la testa piegata sul
						petto.</p>
               <p>— Cosa vuole — diss'egli, lasciando improvvisamente quella attitudine
						scrutatrice, — sono in una condizione penosissima. Si soffoca poi anche, qui
						dentro.</p>
               <p>Aperse una finestra e andò a cadere in una poltrona di fronte a Silla.</p>
               <p>— Penosissima — ripetè.</p>
               <p>Silla non aperse bocca.</p>
               <p>— E pure — soggiunse il commendatore, sospirando — bisogna starci. Io sono un
						ambasciatore sa. Un'ora fa donna Marina mi ha mandato a chiamare. Silla
						trasalì.</p>
               <p>— Lei si meraviglia. E io dunque? Ma! È così. Potevano essere le otto e un
						quarto; la moglie del giardiniere viene a svegliarmi e a dirmi che la
						marchesina mi aspetta. Io sono rimasto di sasso. Come mai? dico. Mi dice che
						ha dormito senza avere preso medicine di sorta e che si è svegliata circa
						alle sette, tranquilla, perfettamente in sè. Solo non ha voluto che si
						aprissero le persiane; ha preferito tenere accesa la candela, anzi farne
						accendere altre due o tre. Ha domandato, la prima cosa, se Lei è ancora qui,
						al Palazzo. E poi si fece ripetere i discorsi del suo delirio, tutto
						l'accaduto dopo...</p>
               <p>Il commendatore si fermò esitando.</p>
               <p>— Parli pure — disse.</p>
               <p>— Dopo che Lei l'ebbe portata via dalla camera del povero Cesare. E
						specialmente... scusi, Lei l'ha rimproverata, per quello che ha detto
						là?</p>
               <p>— A parole non l'ho rimproverata veramente: ma deve aver compreso che mi
						faceva orrore, perchè mi ha vituperato nel suo delirio.</p>
               <p>— Bene, è su questo orrore manifestato da Lei, mi diceva la donna, che la
						marchesina fece più insistenti domande. Poi si alzò e mi mandò a chiamare.
						Adesso, senta. Premetto: per me è malata ancora: malatissima! Sta peggio ora
						di stanotte, per me. Lo si vede quasi più nella bocca che negli occhi; la
						bocca è alla gran tempesta. Ma è un fatto che mi ha parlato con una
						freddezza, con una calma da fare sbalordire. Era pallida, se vuole, come un
						cadavere; ma non importa. Mi domanda perdono di avermi incomodato, con
						un'affabilità insolita in lei, poi mi dice che nella posizione stranissima
						in cui si trova, non ha nessuna guida, nessun aiuto; che io sono il migliore
						amico del suo povero zio e che stima doversi rivolgere a me per consiglio.
						Io, naturalmente, mi metto a sua disposizione. Ella mi domanda allora...
						scusi, signor Silla, Lei è disgraziatamente immischiato nelle cose che sono
						successe qui stanotte. Abbia pazienza, io non voglio farmi suo giudice. Non
						si offenda se son costretto di ricordarle queste cose e forse anche di dirne
						altre che potranno spiacerle.</p>
               <p>— Parli, parli — disse Silla.</p>
               <p>— Bene. Mi domanda dunque dei Salvador: perchè sono partiti? Io la guardo.
						Eh, dico, per questo e per questo. Perchè dopo gli avvenimenti di stanotte
						hanno creduto di non avere più niente da fare, qui. Allora ella mostra di
						turbarsi un poco, mi dice che comprende e scusa questo procedere, che pur
						troppo ha tutte le apparenze contro di sè, ma che non è colpevole affatto. E
						qui, poveretta, mi fa un racconto dal quale mi son ben persuaso che c'è
						ancora follìa e follìa più pericolosa, forse, del delirio violento. Per otto
						giorni, dice, non sono stata responsabile delle mie azioni. Ho avuto da una
						persona morta comunicazioni che mi hanno scombuiato il cervello. Queste
						comunicazioni, dice, il signor Silla le conosce.</p>
               <p>— È vero — disse Silla.</p>
               <p>— Euh! — esclamò il commendatore stupefatto. Non si aspettava questa
						conferma; gli sconvolgeva le idee, gli suggeriva il sospetto che neppur
						quell'uomo pallido dai capelli arruffati, dalle vesti scomposte, avesse il
						cervello interamente sano.</p>
               <p>— È vero — ripetè Silla</p>
               <p>— Spiritismo? — chiese il commendatore.</p>
               <p>— No. Ma, La prego, continui.</p>
               <p>Il Vezza aveva perduto la bussola e il filo del discorso; ci volle del buono
						perchè potesse raccapezzarsi.</p>
               <p>— Dunque — diss'egli — ella sostiene, continuando, di aver vissuto otto
						giorni in una specie di sonnambulismo, durante il quale ha fatto cose
						inesplicabili di cui ora è dolentissima. Protesta della sua indifferenza,
						anzi della sua ripugnanza per Lei, comunque si sia comportata durante questo
						periodo di allucinazione. Soggiunge che spera di persuadere di tutto questo
						il conte Salvador, e mi prega, in due parole, di aiutarla. Cosa vuole, che
						le rispondessi? Che per parte mia credevo tutto, ma che non vedevo probabile
						di far credere nulla al conte Salvador. E poi, le dico, capisce bene. Fanny
						non ha taciuto...</p>
               <p>Silla lo interruppe impetuosamente.</p>
               <p>— Quanto a questo — diss'egli — posso dare la mia parola d'onore...</p>
               <p>— Benissimo, benissimo, si calmi. Capisce bene che in ogni modo per
						allontanare Salvador ce n'è più che abbastanza. Tornando alla marchesina, mi
						domandò allora con un sorriso sarcastico se si conosceva il testamento. Io
						glielo riferii ed ella non si turbò affatto. Se io sono esclusa, dice,
						questa è una ragione, per un gentiluomo come mio cugino, di non
						abbandonarmi. Dopo di che mi fa un discorso riguardo a Lei: debbo
						confessarlo. Un discorso sensatissimo. Vi sono proprio delle convenienze
						imperiose che danno ragione a donna Marina, e Lei vorrà non dolersi, credo,
						se ho accettato di esporle il suo messaggio. Le assicuro che sono convinto
						di fare un'opera buona verso tutt'e due.</p>
               <p>— Ch'io parta? — disse Silla, concitato.</p>
               <p>Il commendatore tacque.</p>
               <p>— Ma cosa crede Lei, che il conte Salvador possa tornare, che voglia prendere
						una moglie, non foss'altro, inferma di mente e diseredata? Come si posson
						pigliar sul serio i discorsi di una donna in quello stato? Ma si metta una
						mano sul cuore e mi dica se io, che purtroppo sono stato immischiato nelle
						vicende di questa notte, mi dica se adesso che donna Marina è lasciata dal
						suo fidanzato, anche per causa mia, adesso che cade dalla ricchezza nella
						povertà perchè di suo deve aver poco o nulla, adesso che è malata di una
						malattia terribile, mi dica, ripeto, se posso abbandonarla di cuor leggero e
						tornar nel mondo come se niente fosse stato, solo perchè questa donna
						inferma si sveglia dal delirio e mi dice: andate pure? Andar via, lasciarla
						sola con la sua sventura spaventosa? Lei, commendatore, mi consiglia questa
						viltà?</p>
               <p>— Piano, piano, piano, — disse il commendatore piccato.— Non adoperiamo
						parolone e riflettiamo un po' di più. Lei crede in coscienza doversi
						costituir protettore della marchesina di Malombra! Non voglio esser severo
						con Lei perchè in affari di cuore non lo sono mai, e perchè dopo una notte
						simile, chi può avere la testa a segno? Ma mi spieghi un poco, scusi sa, che
						sorta di protezione può offrire alla marchesina? Ci pensi bene; una
						protezione poco efficace e poco onorevole, una protezione che le allontanerà
						tutte le altre. Perchè la marchesina ha dei parenti che l'assisteranno se
						non per affezione, almeno per un sentimento di decoro. Ma bisogna che Lei
						esca di scena. Vede, non è neanche il caso, parlando chiaro, del matrimonio
						per riparazione; con una donna che vi respinge? Con una donna, sopra tutto,
						che non ha la sua ragione intera? Dunque, cosa vuol far Lei qui? Lei non ha
						che a partire.</p>
               <p>Silla lottava fieramente per serbarsi freddo, per soffocare un lume
						indistinto di speranza che gli entrava nel cuore, e poteva turbargli, in
						quel frangente, il giudizio.</p>
               <p>— Sul Suo onore, signor Vezza — diss'egli — crede buono questo consiglio?</p>
               <p>— Sul mio onore, lo credo l'unico. Ella potrà accertarsi delle disposizioni
						di donna Marina, parlando con lei stessa. Così giudicherà anche del suo
						stato di mente.</p>
               <p>— Io? Nemmeno per sogno. Se partissi, non vorrei rivederla.</p>
               <p>— Un momento. La marchesina mi ha pregato di riferirle questo nostro
						colloquio, ciò che farò con la debita discrezione; e mi ha pure espresso il
						desiderio di parlare, a ogni modo, con Lei.</p>
               <p>— Perchè?</p>
               <p>— Ma! Bisognerebbe domandarlo a lei. Vada, si faccia coraggio. Io ho il
						diritto, per la mia età, di parlarle come un padre, signor Silla. Mi spieghi
						questa cosa che non posso comprendere, ricordando una certa scena dell'anno
						passato. Ha Lei una vera affezione per donna Marina?</p>
               <p>— Perdoni, non si tratta de' sentimenti miei, adesso.</p>
               <p>— Basta, basta. Dunque le dico che Lei è persuaso di partire?</p>
               <p>— No, le dica solo che mi faccia saper l'ora in cui dovrò recarmi da lei.</p>
               <p>— Sì. Per dirle la verità, il mio interesse personale sarebbe ch'Ella
						restasse qui ancora qualche ora. La pregherei di aiutarmi. Ho tante cose da
						fare. C'è da chiedere al pretore l'apposizione dei sigilli. Capirà, qui c'è
						tanta gente! C'è da scrivere alla Direzione dell'Ospitale di Novara. Ho già
						spedito un telegramma, ma non basta. Anche sul funerale avremo a discorrere.
						La cappella di famiglia è a Oleggio. Il conte dev'essere trasportato là?
						Dev'essere sepolto qui? Mi han promesso che prima delle due arriveranno gli
						annunzi stampati da diramare: un bel lavoro anche quello! Era più o meno
						cugino di mezzo Piemonte, il povero Cesare, e di mezza Toscana, anche.
						Insomma, quanto a me, se Lei restasse fino a stasera, ne avrei certo
						piacere.</p>
               <p>Un forte soffio di vento entrò dalla finestra aperta, gonfiò le cortine.</p>
               <p>— Oh, il vento cambia, meno male — disse il commendatore. — Anche questo
						tempaccio è una cosa orribile.</p>
               <p>Silla non rispose, salutò in silenzio e tornò nella propria camera,
						meditabondo.</p>
               <p>Cos'era adesso quest'altro enigma? Cos'era quest'altra commedia del destino?
						Egli ripensava certi esempi di maniaci risanati da un momento all'altro,
						nello svegliarsi. E forse il delirio di donna Marina non era stato che un
						eccesso passeggero, una esaltazione nervosa prodotta da circostanze
						veramente strane.</p>
               <p>Se il Vezza s'ingannasse? Se fosse veramente guarita? Essa lo sdegnava
						adesso, lo respingeva: la catena dura sarebbe spezzata senza dubbio.</p>
               <p>Restavano i rimorsi, la vergogna d'esser tornato al Palazzo in onta alla
						propria dignità con un coperto proposito di colpa, per farvisi complice di
						una mortale nemica del conte, mentre quest'uomo che lo aveva amato e
						beneficato giaceva oppresso dalla infermità. Ma pure, se rimanesse libero,
						non vi sarebb'egli modo di rialzarsi ancora, di purificarsi questa lunga
						espiazione amara? Una voce occulta gli sussurrava nel cuore qualche
						speranza, gli ripeteva le parole di Edith: — non affonderà mai, se ama come
						lo dice. — Non era più il Silla di prima che fantasticava così, seduto sul
						letto, mentre l'angelo del Guercino pregava sempre. Adesso l'idea del
						suicidio si era allontanata dalla sua mente. Non voleva ancora pigliare
						alcuna risoluzione per l'avvenire: aspetterebbe di aver visto donna Marina,
						di averle parlato. Oh, se Dio volesse essergli pietoso, rialzarlo una volta
						ancora! Il suo sentimento religioso, la sua fede in un segreto contatto di
						Dio con l'anima e nella salutare potenza del dolore, rinascevano. Si coperse
						il viso colle mani e si sovvenne di un'ora triste in cui, aperta la Bibbia a
						caso, vi aveva letto — <foreign>Infirmatus est usque ad mortem, sed Deus
							misertus est ejus</foreign>. Quanta consolazione, quanta energia di vita
						in questo pensiero! Immagini di un futuro migliore gli sorgevano spontanee
						nella mente ed egli le combatteva, temendo illudersi, prepararsi disinganni
						più amari. Entrare, per punirsi, nella manifattura de' suoi parenti, dare il
						giorno al lavoro più ingrato, la notte agli studi, poter dire a quella
						persona — sono ancor degno ch'ella mi porti nell'intimo del suo cuore!</p>
               <p>Queste immagini suscitavano dentro di lui una burrasca simile a quella che
						flagellava i tetti e le mura del palazzo. Lì pioveva ancora, ma le scogliere
						dell'Alpe dei Fiori nereggiavano sul cielo bianco, nitide, spazzate dal
						vento del nord che copriva pure le altre cime di fragore, infuriava, volendo
						sereno.</p>
            </div>
            <div n="6" type="chapter" xml:id="IT0240040006">
               <head>CAPITOLO VI.</head>
               <head>Sereno.</head>
               <p>— Ecco l'agave che volevo farle vedere — disse don Innocenzo a Steinegge. —
						Bella, eh?</p>
               <p>Era lì a godersi il sole, superba e triste, nel mezzo di un gran pietrone
						grigio, fra due brevi quinte di bosco. In alto fra il ciglio del pietrone e
						il cielo azzurro, magri arbusti si divincolavano ridendo nel vento
						trionfante che saltava sopra il valloncello, sibilava giù pel frutteto di
						don Innocenzo, sul tetto della canonica, si spandeva nei prati a ondate.
						Ciuffi di rovi penzolavano dalle fessure del sasso, lunghe e torte frange
						d'edera ascendevano dalle sue radici affondate nell'erba che brillava ancora
						di pioggia. Quel mostruoso scoglio mezzo nudo, tanto amato dall'edere, tanto
						paziente dei rovi, era la vita, la parola, la passione del paesaggio. Don
						Innocenzo aveva fatto portar lì un sedile rustico e vi passava delle ore a
						leggere, a pensare.</p>
               <p>— Ci ha un che di meridionale, quell'agave, non è vero? Vede, io ci vengo
						spesso qui, con un libro e con i miei pensieri, respiro in quest'aria una
						innocenza che purifica il cuore. Ne ho bisogno perchè sono astioso,
						rabbioso, forse anche maligno, ambizioso; no, ambizioso no, ma avaro forse:
						qualche volta mi par d'essere avaro, di affannarmi troppo per certe miserie
						d'interessi. Senta che mi confesso a Lei. Mi assolverà, poi? Io parlo
						intanto, perchè mi fa bene; e Lei poi faccia quel che crede. Dunque, quando
						vedo campi coltivati, sento tanta gente fra Dio e me; qui non ci sento più
						nessuno e parlo col Signore da solo a solo, più volontieri perchè si tratta
						di guai tutti miei propri. Ne avrà anche Lei, già, di questi momenti. Non ha
						mai niente che La inquieti?</p>
               <p>Steinegge confisse d'un colpo il bastone in terra.</p>
               <p>— Oh, che cieco!— diss'egli.— Che stupido sono stato! Non aver capito niente!
						Non aver sospettato di niente! Credete ch'ell'avesse molta inclinazione per
						lui?</p>
               <p>— Oh no, non moltissima, spero, ma via!— disse don Innocenzo, mortificato
						della poca attenzione ottenuta dal suo discorso.— Si calmi. Non mi faccia
						pentire di averle raccontato tutto. Ho parlato per impedire che Lei
						domandasse spiegazioni alla signorina Edith di quel discorso del signor
						Silla. La signorina non deve conoscerlo: ne avrebbe troppo dispiacere. Del
						resto è forse meglio così, anzi diciamo addirittura; è meglio così. Ha visto
						che uomo era, questo signor Silla?</p>
               <p>— Che uomo era? No; cosa volete, lo amavo tanto! Non posso ancora giudicarlo
						come Voi.</p>
               <p>Si percosse la fronte come se volesse stritolarvisi dentro tante idee
						penose.</p>
               <p>— Per me!— diss'egli — per me! Io bacerei di gratitudine il posto dove ella
						mette i piedi e dopo le direi: — calpestami perchè io non capisco. Non
						sapete, signor curato, che mi è troppo aver tutto il cuore di Edith, che io
						ne sento rimorso, qualche volta, come di un grande egoismo, e che sarei
						felice di un matrimonio così; perchè poi io sono vecchio e c'è anche altre
						cose da pensare!</p>
               <p>— Venga — disse don Innocenzo, commosso, pigliando Steinegge pel braccio e
						conducendolo al sedile rustico — fermiamoci qui, pensiamo, cerchiamo quali
						ragioni può aver avuto Sua figlia.</p>
               <p>Steinegge si fermò su' due piedi, temendo qualche rivelazione
						impreveduta.</p>
               <p>— Cosa? — diss'egli.</p>
               <p>— Venga, venga, sieda qui.</p>
               <p>Don Innocenzo non trovava la prima parola, stringeva convulsamente una mano
						con l'altra, suggeva l'aria, secondo il suo solito, per le labbra
						serrate.</p>
               <p>— Si sarebbe mai accorto — cominciò finalmente — di qualche preoccupazione,
						di qualche angustia nell'animo di Sua figlia?</p>
               <p>Steinegge trasalì.</p>
               <p>— Denaro?— diss'egli.</p>
               <p>— No, no.</p>
               <p>Uno sgomento angoscioso contrasse il viso del povero uomo mentre diceva:</p>
               <p>— Salute?</p>
               <p>— No, no. Senta. Potrebbe darsi che Sua figlia volesse pensare a Lei solo,
						occuparsi di Lei solo, vivere insomma per lei solo, fino a che Ella, amico
						mio, ottimo e carissimo amico mio...</p>
               <p>Don Innocenzo gli prese, parlando, una mano.</p>
               <p>— ...intendesse quale sia quest'angustia segreta che c'è, lo so, nel cuore
						della signora Edith, povera signorina.</p>
               <p>— Lo sa! — disse Steinegge, pallido, stringendo forte la mano del prete,
						guardandolo a bocca aperta.</p>
               <p>— Metta che io non sia prete — continuò il curato.— Adesso non sono prete,
						sono un amico. Va bene? Mi ascolterà come un buon amico?</p>
               <p>Steinegge accennò di sì con la testa, impetuosamente, senza poter
						parlare.</p>
               <p>— Bene, via, bravo. Dica, Ella ha sofferto molto, non è vero, nella vita? È
						stato perseguitato, calunniato, non è vero? e specialmente da persone che
						portano quest'abito? Sì, lo dica pure francamente. Crede che non ne conosca,
						io, de' preti furfanti? Dunque Lei ne ha concepito un grande aborrimento
						contro tutti... No, glielo credo, contro di me no; ma è un'eccezione. Ha
						concepito poi anche un gran dispregio per altra cosa infinitamente superiore
						a questi preti miserabili, per la Parola di cui dovrebbero essere custodi e
						ministri. Mi lasci dire, Lei parlerà dopo. Credo benissimo che dopo la
						venuta della signora Edith Ella si sia molto avvicinato alla Parola; come
						non sarebbe? Deve averne provato, stando con Sua figlia, il calore e la
						luce; ma finora, tra le opere della signorina Edith e le Sue in questo
						argomento della religione, quale somiglianza c'è? Nessuna, non è vero? Ella
						non può dire di essere un cattolico e forse neanche un cristiano. Ora la
						signorina Edith crede e deve credere che se Lei non si sottomette di cuore e
						di fatto alla Chiesa, Loro non potranno poi aver parte insieme nella
						Risurrezione e nella Vita. Ecco il segreto doloroso. Tutto il cuore, tutti i
						pensieri di Sua figlia sono qui. Vuol vivere per quest'opera sola; sono
						certo che cerca il sacrificio di se stessa; che vi assapora una contentezza
						particolare, una vena nuova di speranza. Lei può andar superbo d'essere
						amato così. La signorina confida in Dio per toccare il suo sogno; comprende?
						Non vuol dirle: se mi ami fa questo. Mai! Vuole che le loro due anime vivano
						chiuse una nell'altra, in comunicazione continua, onde poco a poco,
						inavvertitamente, ogni giorno, ogni momento, la Fede possa entrare in Lei,
						amico mio. Forse non dovevo dirle questo.</p>
               <p>— Oh! — esclamò Steinegge con voce soffocata, protestando.</p>
               <p>— Forse non dovevo, no; ma adesso quando Lei ha detto — non capisco — mi si è
						mosso dentro qualche cosa che ha mandato sossopra la mia prudenza; ho
						pensato: qui bisogna parlare, bisogna fargli sapere, un sacrificio così ha
						da essere apprezzato, non gli parlerò come prete, ma come amico. E come
						prete non Le parlo; Le dico solo che io non avrei mai consigliato questo
						sacrificio, e che ho venerazione per Sua figlia.</p>
               <p>Steinegge si buttò indietro il cappello sulla nuca e giunse le mani, le
						scosse nervosamente guardando il cielo; poi se ne coperse il viso, appoggiò
						i gomiti alle ginocchia.</p>
               <p>— Avevo capito — mormorò — la prima sera... ma poi adesso... credevo che
						fosse contenta...</p>
               <p>Don Innocenzo si chinò a raccogliere le parole inintelligibili.</p>
               <p>— Cosa? — diss'egli affettuosamente.</p>
               <p>— Credevo che fosse contenta — ripetè l'altro senza toglier le mani dal
						viso.— Adesso prego con lei... vado anche in chiesa... ho perdonato a tutti,
						credevo che bastasse.</p>
               <p>Il curato fu per buttargli le braccia al collo e dirgli — sì, va in pace, per
						te, povero tribolato, per te, semplice e umile cuore, basta. Tu sei come un
						figliuolo mandato da suo padre nel mondo a lavorare, che, ferito,
						perseguitato da' suoi compagni, torna senza aver appreso nè guadagnato nulla
						verso la casa paterna, batte piangendo alla porta che i servi gli han chiusa
						in faccia come a un indegno. Suo padre ha veduto, ha saputo tutto; ma non
						vuoi, santo Dio, che lo raccolga e lo consoli? — Fu per dirgli così, ma si
						guardò l'abito e si trattenne, mordendosi le labbra; si strinse le parole
						nel cuore gonfio.</p>
               <p>Steinegge, improvvisamente, scattò in piedi.</p>
               <p>— Andiamo da lei, amico mio — diss'egli — andiamo da lei subito. Io farò
						tutto; andiamo subito.</p>
               <p>— No no no — rispose don Innocenzo. — Non accetterebbe un atto compiuto per
						amor suo e non per convinzione. Ci pensi, non parli alla signorina del
						nostro colloquio d'oggi. Poichè mi dice che prega, preghi, domandi a Dio una
						parola nel cuore, e se questa parola viene, allora sì, allora dica pure a
						Sua figlia: — sappi, ho pensato, ho pregato e credo. — Prima no. E adesso mi
						permetta di tornare prete, di dirle: son qua tutto per Lei; parleremo,
						leggeremo, discuteremo... diremo male dei preti, se vuole!</p>
               <p>Don Innocenzo aggiunse sorridendo queste parole, perchè gli pareva di veder
						Steinegge incerto.</p>
               <p>— Scusate — disse questi — scusate molto, amico mio; noi non leggeremo e non
						discuteremo. So che i Vostri ragionamenti mi farebbero male, perchè io ho
						uditi e letti nella mia vita troppi ragionamenti su queste cose della
						religione, benchè io non sono filosofo nè letterato. Io temerei udire da Voi
						argomenti uditi ancora, mi capite? argomenti che io ho inteso mettere in
						polvere altre volte e che mi farebbero cadere il cuore come, scusate molto
						la mia franchezza, se vi vedessi armato di carta pesta. Io credo che avrei
						migliore impressione da una critica come ho letto pochi giorni sono in un
						libro tedesco recentissimo, un libro di un tale Hartmann, molto empio per
						Voi, dove si dice che il cristianesimo finirà come ha cominciato,
							<foreign>der reste Trost</foreign>, l'ultimo conforto dei poveri e degli
						afflitti. Questo mi ha colpito come una gran luce sulla Vostra fede. Notate
						che secondo lo scrittore tutto il genere umano dovrà un giorno trovarsi
						afflitto dalla vanità delle cose e della vita. D'altra parte Voi non potete
						avere ragionamenti che prendano gli uomini come tenaglie. Voi terreste il
						mondo in pugno, Voi avreste il pensiero per Voi e le passioni contro di Voi.
						Ma è il contrario che succede; Voi avete molto più gente di passione che
						gente di pensiero, molto più donne che uomini, più popolo che intelligenze.
						No, quello che potete prendere è il cuore, credo: quando avete preso il
						cuore e lo tirate a Voi, bisogna bene che tutto l'uomo venga. Così sta per
						accadere a me perchè il mio cuore non è pieno di potere. Anche Voi, amico
						mio, ne avete una parte; anzi, posso dirvi una cosa? La Vostra faccia, che
						io amo, così buona, sopra il Vostro abito, è un molto più forte argomento
						per me che tutta la Vostra teologia.</p>
               <p>Pronunciando la parola — teologia — Steinegge arricciò il naso come se
						fiutasse qualche putredine.</p>
               <p>— Che spropositi! — disse don Innocenzo con le sopracciglia aggrottate e la
						bocca ridente.</p>
               <p>— Non spropositi, no!</p>
               <p>— Spropositi, spropositi. Non è vero che non abbiamo argomenti. Naturalmente
						una fede religiosa fondata sul mistero, non si può dimostrare con argomenti
						logici che stringano come tenaglie. Non si può trattar questo problema come
						i problemi di geometria; ma vi ha pure un procedimento che porta avanti
						verso il mistero, un procedimento assai più rapido e potente del Vostro
						gottoso procedimento logico che dopo tutto, caro Steinegge, non ha mai
						trovato da sè solo niente di molto grande. Vede, prendiamo pure la
						distinzione triviale della mente e del cuore; diciamo invece se vuole,
						l'intelligenza e l'amore, e ricordiamoci che non son mica due parti dello
						spirito. Vi è forse un pezzo di sole che scalda ed un altro che splende?
						Bene. Loro signori filosofi, quando cercano la verità, dicono: noi abbiamo
						queste due gambe, una delle quali fa passi e slanci smisurati e sarebbe
						anche capace di saltare qualche ampia fenditura della via. Noi non vogliamo
						correre questo pericolo, noi vogliamo sentirci sempre la terra sotto i
						piedi. Noi non la terremo in freno questa gamba sinistra, questa gamba
						sentimentale, non la riporteremo al bisogno indietro appoggiandoci
						sull'altra, no, ma ce la taglieremo via senz'altro e andremo con una gamba
						sola, adagino, sin dove potremo. E così fanno, caro amico; vanno a
						conquistar il cielo e la terra con una gamba sola, e lo chiamano
						positivismo. E questa gente guiderà il mondo? Male lo guiderà. Don Innocenzo
						si alzò in piedi, infuocato in viso, con gli occhi pieni di luce, bello.</p>
               <p>— Io poi Le dico — proseguì più calmo — che il pensiero umano non può, non
						deve occuparsi di ricerche religiose senza una preparazione morale. Senza
						cuor puro nessuna visione delle profondità di Dio. Bisogna che lo strumento
						di ricerca, il pensiero, sia ben predisposto; che abbia, stia attento, tutta
						la sua originale potenza di tendere al bene, ai principii del bene che sono
						poi anche i principii del vero. Ogni passione, a cominciare dall'orgoglio,
						determina un movimento diverso, altera quella tendenza; e allora, dove si
						va? Lo vediamo dove si va. Ecco perchè l'insegnamento morale ha preceduto
						nella nostra religione l'insegnamento dogmatico. Ed ecco il primo grande
						aiuto del cuore nella indagine religiosa: ne determina la direzione dal
						punto di partenza. Partite con l'orgoglio, con la sensualità; andrete
						logicamente verso la negazione, il nulla, il male, perchè vi è una terribile
						strada logica che conduce là. Partite con il cuore puro e anche, dirò, con
						le opere pure, accordo necessario, e andrete verso il vero. Ma come? Con la
						logica sola? No. Con il cuore, con il sentimento solo? Ma neppure, no certo;
						con tutte le facoltà dell'anima, con la ragione, con la immaginazione, con
						l'amore. Parlo, sa, ora, dei mezzi umani di ricerca, lascio da parte la
						grazia. Non si tratta d'indurre nè di dedurre, ma di slanciare grandi
						ipotesi davanti a noi. Ci vuole fantasia per questo, calore e purezza di
						sentimento, ci vuole sopratutto la facoltà più sublime dell'anima nostra,
						che non so come venga spiegata dai razionalisti, la facoltà d'intravvedere
						per subitanei chiarori interni...</p>
               <p>— Io non ho questa cosa — disse Steinegge.</p>
               <p>— D'intravvedere idee superiori alla potenza ordinaria della mente in cui
						sorgono, sorprendenti per lei stessa. Allora comincia intorno a questa
						ipotesi il paziente lavoro logico della ragione per veder se combaciano con
						le verità note e tra loro, per modificarle, abbandonarle ove occorra. Certo
						neppur con questo procedimento si spiegano i misteri, ma si ottiene però
						qualche volta il risultato mirabile d'indicarli dove la Rivelazione ci dice
						che realmente sono, presso a poco come quel pianeta indicato da un astronomo
						là dove poi fu visto. E allora sopravviene la fede, se non è giunta prima.
						So cosa rispondono i suoi razionalisti.</p>
               <p>— Ooh! — disse Steinegge come per iscusarsi.</p>
               <p>Un veemente soffio calò stridendo sui rovi del sasso, mise nel bosco una
						follìa frenetica, uno strepito che impediva di udire le parole. Don
						Innocenzo sempre acceso in viso, non potendo parlare, scoteva l'indice teso
						verso Steinegge, intendendo di dire che la risposta dei razionalisti non
						valeva nulla; poi alzò la testa, quasi a guardar in faccia quel diavolo di
						vento saltato senza riguardo in mezzo alla discussione per soffocarvi le
						buone ragioni, come un gran chiasso e un voto di volgo sovrano. Appena potè,
						proseguì a parlare.</p>
               <p>— I razionalisti rispondono che questo modo di argomentare può essere buono
						per chi lo adopera, ma non prova nulla, non può servire, a stabilire la
						verità. Stoltezza. Per essi non può servire, che sono induriti nel loro
						gretto sistema impotente; per altri sì. Noi parleremo e leggeremo, caro
						amico. Io spero di arrivare a persuaderla, con l'aiuto di Dio, che vi è una
						bellezza nella verità in cui si commuove e si appaga non il cuore solo, ma
						tutta l'anima umana; una bellezza che noi possiamo vedere solamente in ombra
						e per immagine, ma con qual divino piacere! Vedere sia pure in confuso, gli
						occulti accordi, le convergenze fra il creato e l'increato, per esempio fra
						i misteri più eccelsi della Divinità e i misteri più reconditi delle anime!
						Meditiamo e contempliamo insieme, sì. E adesso basta; non Le dico altro.</p>
               <p>— Caro amico — rispose Steinegge — sospirando — può essere che Voi parlate
						molto bene, ma Voi non conoscete me. Questo che mi proponete sarebbe assai
						buono per un giovane, il quale sente bisogno di muovere il suo pensiero, ha
						una grande curiosità di mente e si compiace più di aver fatto da sè una
						piccola scoperta con travaglio, che di aver comodamente preso molto sapere
						preparato sul suo tavolo. Oh, io ho conosciuto e un poco sono stato anch'io
						così una volta. Adesso io sono un vecchio stanco; io ho la testa piena di
						opinioni contro di Voi, che forse non sono giuste perchè gli uomini e i
						libri dai quali le ho prese non valevano forse molto, ma che non potrei
						mandar fuori con ragionamenti perchè non ho la forza. Io devo dire il vero,
						che alcune sono già partite da quando mia figlia è con me; io non so come
						sono partite; per ragionamenti non certo. Potrò dividermi amichevolmente
						anche dalle altre, potrò dir loro: tacete, perchè mia figlia vuole; tacete
						in quest'altro, perchè non vi posso scacciare, ma sono risoluto a non
						ascoltarvi. Forse allora col tempo, partiranno anche sole. Permettete, amico
						mio; io credo che avrò molta maggiore compiacenza facendo così, che se Voi
						mi persuadeste con dimostrazioni. Cosa posso io dare a Edith se non do
						questo? Cosa posso io lasciare a mia figlia quando muoio, se non le lascio
						una memoria interamente dolce, interamente cara? Guardate, non mi è mai
						passato per la mente, quando vedeva Edith andare a confessarsi, che sarei
						diviso da Lei nell'altra vita, perchè non andava anch'io a inginocchiarmi
						davanti a un prete; è quello che più mi ripugna, ma se Edith lo desidera...!
						Oh, ma come, come mi ha nascosto questo!</p>
               <p>Alzò le mani giunte al cielo, le scosse nervosamente.</p>
               <p>— La prima sera, sì, m'era venuto in mente e anche il mattino dopo, quando
						l'ho accompagnata a Messa, qui nella Vostra chiesa: ma poi ella era sempre
						così affettuosa, così tenera con me! Mi parlava spesso di religione, ma solo
						raccontando i suoi pensieri, i suoi sentimenti, come se questa cosa
						riguardasse lei e non me. Io ascoltava con gran piacere, come Voi che siete
						italiano e volete restare italiano ascoltereste mia figlia se vi parlasse
						del nostro mondo tedesco, della nostra poesia e della nostra musica. Quando
						ho cominciato a venire in chiesa, a pregare con lei, godeva sì, ma pareva
						quasi temere che io mi tediassi, che io facessi per compiacere a lei. Solo
						di una cosa mi pregava con compassione: ch'io perdonassi.</p>
               <p>— E ha perdonato? — disse don Innocenzo.</p>
               <p>— Io ho fatto i più grandi sforzi — rispose Steinegge commovendosi. — Io ho,
						non perdonato, dimenticato quelli che hanno fatto del male a me; e anche per
						gli altri... — La voce gli morì in gola soffocata. — Ho fatto quel che ho
						potuto — diss'egli.</p>
               <p>Don Innocenzo, pure commosso, tacque. Forse la coscienza lo accusava di
						ricordare con soverchio sdegno, egli prete, certe offese troppo men gravi di
						quelle patite dal povero Steinegge, cristiano senza saperlo, più cristiano
						di lui.</p>
               <p>Il vento parlava per le macchie, per i capi frondosi degli alberi: lo si
						vedeva correre sul velluto dell'erba, cangiarne il verde.</p>
               <p>— Bel tempo! — disse Steinegge, lottando ancora con l'emozione.</p>
               <p>— Bello — rispose il curato.</p>
               <p>Steinegge stette un po' silenzioso, poi abbracciò appassionatamente don
						Innocenzo, lo baciò sulla spalla, gli disse con voce inintelliggibile:</p>
               <p>— Andiamo da Edith.</p>
               <p>— Bene, ma non gliene parli per adesso, aspetti e poi mostri che la Sua
						risoluzione è spontanea.</p>
               <p>Steinegge, per tutta risposta, prese il braccio del suo interlocutore, glielo
						strinse forte e si pose in cammino.</p>
               <p>Fatti pochi passi, udirono Marta che gridava in su dall'orto della canonica.
						— Oh, signor curato! Oh, signor curato! — C'era della gente nell'orto,
						uomini e donne. Don Innocenzo sorpreso, affrettò il passo.</p>
               <p>V'erano la Giunta, il presidente della Congregazione di Carità e il capitano
						della guardia nazionale venuti per parlare al curato delle esequie del conte
						che dovevano seguire l'indomani mattina. Era corsa voce di grossi legati ai
						poveri del paese. Il capitano, un ex garibaldino barbuto, aveva prese
						informazioni dirette al Palazzo. C'erano infatti 70.000 lire per un asilo
						d'infanzia e 30.000 lire per tre doti annue alle ragazze povere del paese.
						Il capitano aveva subito fatto il suo programma di onoranze funebri al
						generoso testatore e intontitone il sindaco e il presidente della
						Congregazione di Carità, chiamandoli con amichevole compatimento «gran
						villanacci p..."» perchè essi imbarazzati e non avendo la menoma idea di
						«quel che si fa adesso» come diceva lui, esitavano, si guardavano in faccia,
						brontolavano che non erano pratici che la era «pazzia» buttar via dei denari
						per un morto che finalmente, diceva il sindaco, al Comune, propriamente al
						Comune, non aveva lasciato nulla. Per movere quei due fossili il capitano
						avea dato fuoco all'opinione pubblica, li avea portati con un gruppo di
						amici suoi dal curato, a domandarne l'autorevole parere. Costoro
						attorniavano don Innocenzo, parlandogli tutti in una volta, gridandosi l'un
						l'altro di tacere, discutendo un guazzabuglio di progetti e di emendamenti.
						Guardia nazionale, piccola tenuta, alta tenuta, una salva, tre salve, musica
						del tal paese, musica del tal altro, discorso in chiesa, discorso al
						cimitero. Don Innocenzo ottenne a stento che si chetassero e lo seguissero
						in casa. Allora si fecero avanti cinque o sei ragazze, le più briose
						civettuole del paese, che avevano prima assalita Marta e ora affrontarono il
						signor curato, rosse, rosse, con gli occhi ancor lucidi di riso. Venivano a
						nome delle ragazze del paese, a domandar fiori da farne ghirlande pel
						feretro del loro benefattore. Marta aveva dato loro un rabbuffo, aveva detto
						ch'erano «sfacciatone» di venir lì dal curato a portar via fiori, magari per
						metterseli in testa o per donarli a quel mucchio di amorosi che avean sempre
						alle sottane. Una delle ragazze le aveva risposto per le rime tra le risate
						della compagnia. Il curato non badò alle occhiatacce nè ai borbottamenti di
						Marta, abbandonò senza difesa i suoi poveri fiori.</p>
               <p>Steinegge era impaziente di vedere Edith, non per parlarle, ma per leggere
						attraverso quel viso, per assaporare meglio la compiacenza segreta di aver
						in cuore una buona, insperata notizia da confidarle alla prima occasione;
						presto, senza dubbio. Ella non era nell'orto. Steinegge si congedò con
						profonde scappellate dalle autorità e corse su nella camera di sua
						figlia.</p>
               <p>Non era neppur lì. C'erano però sul letto il suo cappellino, i guanti e un
						piccolo album. Steinegge l'aperse, vide uno schizzo preso dalla riva del
						lago, sotto i pioppi. Riconobbe subito i denti pittoreschi dell'Alpe dei
						Fiori, quelle stesse cime che otto mesi prima, coperte di nuvoloni
						minacciosi, avevan fatto dire a Edith: andiamo nella tragedia. La
						disegnatrice avea scritto in un angolo «<foreign>Am Aarensee</foreign>». A
						Steinegge venne subito in mente la canzone malinconica:</p>
               <p>Ach tief im Herzen da sitzt ihr Weh,</p>
               <p>Das weiss nur der vielgrüne Wald.</p>
               <p>Il paesaggio morto, freddo, a luci di neve e ombre di piombo, ricordava più
						lo spirito afflitto che il bosco verde. Steinegge si accorò, sentì
						confusamente che il male doveva essere più profondo di quanto gli avesse
						detto don Innocenzo. Dov'era dunque Edith? Perchè non poteva egli porgerle
						subito almeno una consolazione, almeno il premio del sacrificio ch'ella
						aveva compiuto? Il chiasso che si faceva in salotto e nell'orto, le voci
						rozze dei contadini, le risa spensierate delle ragazze lo irritavano. Se
						Edith udisse tutto quello strepito, come si sentirebbe amaramente sola! Gli
						parve di udir camminare nell'orto, e andò alla finestra. Era Edith, uscita
						dal salotto dove stava apparecchiando la tavola prima che entrasse il curato
						con le autorità. Steinegge la rimproverò amorosamente di stare al sole senza
						ombrellino, volle portarglielo malgrado le sue proteste; ma sceso nell'orto,
						non la vide più. La cercò in casa, non v'era; finalmente la scoperse presso
						il cancello dell'orto che parlava con le ragazze affaccendate a spogliare i
						rosai. Non la chiamò ne le portò l'ombrellino, temendo riuscire inopportuno,
						figurandosi che non amasse ora trovarsi con lui.</p>
               <p>Si ritirò dietro l'angolo della casa per non farsi nemmeno vedere da sua
						figlia. Gli parve, guardando l'orizzonte lontano, che sarebbe andato via per
						sempre, avrebbe rinunciato a Edith pur di tornare indietro a quel momento in
						cui Silla avea portato il suo libro. Sì, sì, come ricordava adesso le
						proteste appassionate di lei! E dire che tanto male, tanto dolore veniva
						dalla cecità sua, dal non aver egli mai capito l'angustia segreta di sua
						figlia!</p>
               <p>Intanto nel salotto si giunse a un accordo. Le voci si chetarono, si
						abbassarono, il curato e gli altri uscirono nell'orto discorrendo
						tranquillamente.</p>
               <p>— Niente di meglio — diceva don Innocenzo, soddisfatto, guardando
						Steinegge.</p>
               <p>— Ma! — rispose il capitano — a me l'ha proprio detto il signor commendatore
						Vezza. Io non gli domandavo niente; mi disse lui che stasera il signor Silla
						va via e che non bisogna credere a tutte le chiacchiere.</p>
               <p>— Oh! — esclamò Steinegge con due occhi scintillanti di lieta sorpresa.—
						Perdonate se io entro nei vostri discorsi. Come vi ha detto veramente il
						signor Vezza?</p>
               <p>Il capitano ripetè quanto aveva detto prima, soggiunse poi quel che sapeva
						dello stato di Marina. Seguirono i commenti degli uditori, ciascuno dei
						quali aveva un'ipotesi diversa.</p>
               <p>Edith avea messo un po' di soggezione alle ragazze turbolente. Le
						raccontarono che il signor capitano aveva suggerito di far venire la
						ghirlanda da Como o da Milano, ma che loro avean voluto fiori del paese.
						L'armatura della ghirlanda si stava già preparando; quanto a' fiori, non
						avevano ancora pensato come li disporrebbero. Edith consigliò un intreccio
						di frondi d'ulivo e di rose bianche con una croce di viole. Volle coglier le
						rose ella stessa perchè le povere piante non fossero straziate e i bottoni
						sciupati senza necessità. Udiva gli altri parlare, e, immaginando che
						parlassero del Palazzo, si pungeva le mani senza avvedersene, tagliava gli
						steli o troppo lunghi o troppo corti. Era tanto pallida che le ragazze
						credettero si sentisse male e la pregarono di smettere. Ella confessò
						d'avere un po' di mal di capo, ma non volle smettere temendo esser chiamata
						da suo padre, avere a restar sola con lui e non sapergli nascondere il suo
						turbamento. Sopraggiunsero gli uomini, la salutarono, si fermarono a
						guardare i fiori, a chiacchierare con le ragazze della loro fortuna, dei
						tanti matrimoni che si farebbero quind'innanzi in paese. Steinegge era
						rimasto indietro. Edith lo vide. Egli pareva impaziente che il crocchio si
						sciogliesse. Camminava in su e in giù, dava un'occhiata ogni tanto alla
						gente che aveva preso radice, fra i rosai. Anche Marta venne a guardar
						dall'angolo della casa, facendosi schermo agli occhi con la sinistra. Ella
						disse poi qualche cosa a Steinegge, il quale accennò a Edith di venire, e le
						andò incontro porgendole l'ombrellino aperto. La rimproverò di volersi
						pigliare per forza un mal di capo e le disse scherzosamente ch'era in
						collera con lei perchè quella mattina lo aveva abbandonato ed era corsa via
						come una farfallina capricciosa. Dove mai avea svolazzato la signorina? Già
						si saran fatte delle imprudenze, si sarà andati in qualche luogo pericoloso,
						vicino a qualche acqua infida, piena di malinconie, per raccogliervi
						canzonette gittate via mesi addietro.</p>
               <p>— Oh, papà — disse Edith — non va bene, prima di tutto, andar a guardare nel
						mio album, e poi non va bene far certe supposizioni. Le ho lasciate dove
						sono, io, le malinconie; nel lago, nell'Aarensee. E della canzonetta, lì
						sulla riva, non ho trovato che il titolo. Quello non fa male. E poi non ti
						ricordi come abbiamo riso l'anno scorso? Lo finirò quello schizzo e ci
						metterò Lei, signore, che corre poco rispettosamente dietro sua figlia, con
						l'ombrello sotto il braccio. Vorrei poterci mettere anche quelle risate.</p>
               <p>— Ne metteremo delle altre — disse Steinegge.— Vedi questo sole, questo
						verde, questo vento se non è tutta una grande risata! Pensa se noi fossimo a
						Milano! È giovinezza che si beve qui. Non vogliamo camminare, oggi? Sei
						stanca?</p>
               <p>— No, papà; ma dove vuoi andare?</p>
               <p>— Così, a passeggio. Signora Marta! Signora Marta! Posso io domandare quando
						si pranza?</p>
               <p>— Alle tre — gridò Marta dalla cucina.</p>
               <p>— Allora possiamo andare, per esempio, fino alla cartiera.</p>
               <p>— Bravi, bravi! Vengo anch'io — disse don Innocenzo, che aveva congedato
						allora allora tutta la brigata. — Devo parlare all'ingegnere direttore dei
						lavori.</p>
               <p>Edith salì alla sua camera per il cappellino e i guanti. Quando ridiscese,
						suo padre ed il curato, che parlavano insieme, s'interruppero. Ella vide
						loro in viso una contentezza nuova, si fermò, interrogandoli con lo
						sguardo.</p>
               <p>— Andiamo! Presto! — disse Steinegge, e dimentico questa volta delle solite
						cerimonie, s'incamminò per il primo.</p>
               <p>Don Innocenzo colse il destro di sussurrare a Edith: — Non c'è più niente tra
						quei due; egli parte stasera.</p>
               <p>— Edith aperse la bocca per domandare qualche cosa, ma suo padre si voltò a
						chiamarla e anche Marta gridava dalla cucina:— Facciano presto che non hanno
						mica tanto tempo!</p>
               <p>Edith non ebbe più modo di domandare spiegazioni. Solo all'uscir dal cancello
						il curato le gittò nell'orecchio altre due parole. — Forse il Suo biglietto!
						— Il mio?... — rispose Edith. Don Innocenzo fe' cenno di sì e andò a
						prendere il braccio di Steinegge.</p>
               <p>Edith, trasalì. Il curato non le aveva detto che il suo biglietto era stato
						consegnato. Come mai, dopo quei fatti? Anche questa partenza di Silla era
						ella una fortuna così grande? Non veniva dopo mali irreparabili? Sì, ma però
						era un bene, senza dubbio. Pazienza, pensava, se il suo biglietto aveva
						fatto del bene, pazienza essersi posta, senza saperlo, fra così turpi
						intrighi, aver parlato meglio che amichevolmente a chi se n'era reso
						indegno. Vi si rassegnava, ringraziava Dio, che si fosse servito di lei per
						un atto di misericordia. Ma sentiva in pari tempo che il sacrificio proprio
						sarebbe diventato in avvenire più difficile e tormentoso, che quest'uomo
						avrebbe tentato riavvicinarsi a lei, discolparsi de' suoi errori. E allora?
						Allora la lotta sarebbe ricominciata nell'animo suo, quanto fiera! Perchè se
						a Milano aveva sperato esser tocca nella immaginazione soltanto e s'era
						studiata di convincersene con un attento e forse imprudente esame di sè
						stessa, adesso non s'illudeva più; era il cuore che mandava sangue.</p>
               <p>— Edith! — chiamò suo padre perch'ella era rimasta qualche passo
						addietro.</p>
               <p>Ella alzò gli occhi, lo vide a braccio del curato, un lampo di speranza le
						attraversò l'anima. Balzò a fianco di suo padre.</p>
               <p>— Eccomi — disse.</p>
               <p>Entravano allora nella strada nuova che spiccandosi dal villaggio recideva i
						prati sino al fiume; una brutta cicatrice a vederla dall'alto, come di
						qualche gran fendente calato sul verde; bianca, dritta, fra due righe di
						pioppi nani, sottili. Piacevole passeggio, però. Era voluttuoso mettersi per
						quell'ampio mar verde, morbido, magnifico nel suo disordine di fiori,
						potente nell'odor di vita che ne saliva, nelle ondate d'erba che slanciava
						da destra e da manca ad assalir l'argine della strada, ad ascenderlo per
						ricongiungere un giorno sopra di esso la sua pompa, i suoi amori eterni. I
						piccoli pioppi si movevano al vento; qualche grossa nube bianca vagava nel
						cielo, e l'ombre ne correano sui prati, sulla celeste lama scintillante del
						lago, la tingeano di viola.</p>
               <p>— È magnifico tutto questo verde — disse Steinegge guardandosi in giro, —
						pare di essere in fondo a una tazza di Reno.</p>
               <p>— Vuota — osservò don Innocenzo.</p>
               <p>— Oh, questa è un'idea triste, non affatto necessaria. Vi è pure in questa
						tazza, che voi dite vuota, una fragranza, uno spirito che <foreign>exhilarat
							cor</foreign>, che rischiara il cervello, non è vero? Io mi meraviglio
						di voi: io sono molto spiritualista adesso, amico mio, sono capace di
						trovare che l'acqua del fiume dove andiamo, bevuta lì sulla riva sotto quei
						grandi pioppi, contiene sole, ha un sapore di primavera ilare che inebbria
						meglio del Johannisberg.</p>
               <p>— Si voltino — disse don Innocenzo— guardino la mia casetta come sta
						bene.</p>
               <p>Stava bene infatti la piccola casetta, al di sopra delle altre e in disparte,
						bianca sotto il suo tetto inclinato.</p>
               <p>— Pare che ci guardi anche lei — osservò Edith — e ci sorrida come una buona
						nonnina che non si può muovere.</p>
               <p>— Oh — esclamò Steinegge — io sarei felice di viver qui.</p>
               <p>— E io, papa? Pare di sentirsi voler bene da tutto, qui. A Lei, signor
						curato, ci trovi un nido.</p>
               <p>— C'è il mio — diss'egli. — Bravi, vengano a stare col vecchio prete. Perchè
						no? Non sarebbe una bella cosa? Non starebbero bene in casa mia? Mi par che
						Marta s'ingegni abbastanza, non è vero?</p>
               <p>Edith sorrideva, suo padre si confondeva in esclamazioni e proteste di
						gratitudine.</p>
               <p>— No, no — disse Edith. — Prima, è una cosa impossibile per noi lasciar
						Milano, e poi così non andrebbe. Ci vorrebbe un'altra casettina.</p>
               <p>— Veramente? Lei starebbe qui, per sempre, in questa solitudine?</p>
               <p>Edith rispose con gli occhi gravi, meravigliati. Don Innocenzo ammutolì.</p>
               <p>— Non sarebbe il solo tesoro sepolto in questo paese — disse Steinegge
						volgendosi al curato con un gesto ossequioso.</p>
               <p>Don Innocenzo si schermì, arrossendo e ridendo, dell'incensata.</p>
               <p>— Anche Lei ci sarebbe, non è vero? — diss'egli.</p>
               <p>— Oh no, io sarei qui un tegame preistorico. Io vi starei molto bene, ma mia
						figlia non deve, oh no!</p>
               <p>— Perchè mai, papà?</p>
               <p>Egli rispose impetuosamente in tedesco, come faceva sempre nel bollore
						dell'affetto o dello sdegno. Si voltò quindi a don Innocenzo senz'aspettare
						la replica di Edith.</p>
               <p>— Non è vero — diss'egli — che questo paese non è per una giovane signorina,
						a meno che non fosse una Nixe?</p>
               <p>— Una Nixe? Chi sa? — disse Edith. — Amo le acque limpide, i prati, i
						boschi...</p>
               <p>— Oh sì, ma io non credo che le Nixen amino anche dei brutti vecchi gialli
						come me e vadano a spasso col signor curato. Sai cosa vedo io adesso nella
						mia fantasia?</p>
               <p>Il bizzarro uomo si fermò, allargando le braccia e chiudendo gli occhi.</p>
               <p>— Vedo il molto onorevole signor Andreas Gotthold Steinegge che ha i capelli
						un poco più bianchi di adesso e sta in casa del suo carissimo amico qui
						vicino, il quale non ha affatto più capelli. Io vedo questo signore tedesco
						che tiene un giornale in mano e sta fortemente discutendo sulla questione
						dello Schleswig-Holstein con il suo amico il quale gli fa portare... un
						dito, un solo di Valtellina per mandar giù il duca di Augustemburg. Eh? Non
						è questo?</p>
               <p>Aperse gli occhi un momento per guardar don Innocenzo che rideva e tornò a
						chiuderli.</p>
               <p>— E adesso vedo... Oh, cosa vedo? Una giovane Nixe vestita da viaggio che
						entra in salotto come una stella cadente, abbraccia il vecchio gufo tedesco
						e dice che è venuta a passare due giorni fra le acque limpide, i prati, i
						boschi. "Sola?" dice il gufo. Allora questa Nixe fa un piccolo gesto con un
						piccolo dito che io conosco...</p>
               <p>Steinegge aperse gli occhi, prese la mano di Edith per baciarla; ma Edith la
						ritrasse in fretta ed egli, lasciatala, fece quattro gran passi avanti
						ridendo, e si voltò a guardarla.</p>
               <p>— Non è una bella visione? — diss'egli.</p>
               <p>Edith tardò un momento a rispondere. Non sapeva che pensare. C'era in quel
						discorso di suo padre una occulta intenzione, un proposito deliberato?</p>
               <p>— Dunque sei stanco di me? — diss'ella. — Vuoi viver solo?</p>
               <p>— Come solo? — esclamò don Innocenzo. — Non sente che vivrebbe con me?</p>
               <p>— Io sono stanco, molto stanco di te— rispose Steinegge — ma non vorrei
						vivere solo. Verrei a riposarmi della tua compagnia, qui con il signor
						curato, per qualche mese dell'anno. Vedi, io non scherzo più adesso, io
						avrei bisogno di stare molto, molto tempo qui con il signor curato.</p>
               <p>Edith guardò quest'ultimo. Era egli entrato nel grande argomento? Si avviavan
						bene le cose? Il curato guardava con attenzione un baroccio che veniva dalla
						cartiera, faticosamente, sulla strada male assodata.</p>
               <p>— Noi vogliamo cercare una pietra filosofale, — continuò Steinegge, — una
						pietra che cangi in oro tutto quello che è brutto, scuro fuori di noi, e
						molto più scuro dentro di noi.</p>
               <p>— E la si trova qui, questa pietra preziosa?— disse Edith, palpitando.</p>
               <p>— Io non so, io spero.</p>
               <p>— E perchè non la cercherei anch'io con voi?</p>
               <p>— Perchè non ne hai bisogno, perchè non vogliamo.</p>
               <p>— Ma cosa ne farai di me, papà?</p>
               <p>— Oh, non si sa ancora...</p>
               <p>A questo punto sopraggiunse il baroccio e divise Edith da' suoi due compagni.
						Don Innocenzo si accostò rapidamente a Steinegge e gli disse
						all'orecchio:</p>
               <p>— Non vada troppo avanti.</p>
               <p>— Non posso — rispose l'altro.</p>
               <p>Il baroccio passò.</p>
               <p>Eran giunti presso al fiume dove la strada faceva un gomito, scendeva per la
						sponda destra, lungo i grandi pioppi, fino alla cartiera.</p>
               <p>— Lei va — disse Steinegge al curato. — Noi lo aspetteremo qui.</p>
               <p>Scese con sua figlia dal ciglio della strada sul pendìo erboso, sino
						all'ombra d'un macigno enorme ch'entrava dritto nel fiume. Erano un
						delizioso poema le acque verdi e pure, un poema popolare antico, di quelli
						che l'ingenuo cuore umano, troppo pieno di amore e di fantasie, versava.
						Passavano tra i margini sassosi o fioriti, saltando, ridendo, cantando,
						serene sino al fondo scabro. Blandivan l'erbe, mordevano i sassi; anche dal
						filo della corrente venivan su tratto tratto de' fremiti appassionati, si
						spandevano in leggere spume. A tante voci rispondeva dall'alto il gaio
						stormire de' pioppi appuntati al cielo di zaffiro.</p>
               <p>— Ah — disse Steinegge.</p>
               <p>So viel der Mai auch Blümlein beut</p>
               <p>Zu Trost und Augenweide...</p>
               <p>Edith lo interruppe:</p>
               <p>— Perchè, papà, mi hai detto quella cosa?</p>
               <p>— Quale?</p>
               <p>— Che vorresti un giorno esser diviso da me.</p>
               <p>— Oh no, non diviso. Solamente io verrei a passare qualche tempo qui. Mai
						diviso. In niente diviso. Capisci? In niente.</p>
               <p>Disse quest'ultime parole sottovoce, prendendole ambedue le mani.</p>
               <p>— Sì, io penso ora per la prima volta che non dobbiamo più esser divisi in
						qualche cosa qui dentro.</p>
               <p>Si strinse quelle mani sul cuore.</p>
               <p>Le labbra, le nari di Edith si contrassero; le si strinse la gola. Egli la
						trasse giù senza parlare a sedere sull'erba, sedette accanto a lei.</p>
               <p>— Io non posso — diss'egli, quasi parlando a se stesso. — Ho il petto pieno
						di questa cosa. È vero, Edith, noi non siamo stati bene uniti mai. Ti
						ricordi la sera che sei venuta, quando io entrai in camera e tu pregavi alla
						finestra? Che angoscia fu per me allora! Io pensai che non mi avresti amato
						perchè non credevo come te. E il giorno dopo, mentre tu eri a Messa, ti
						ricordi che io sono uscito? Sai cosa ho fatto durante la messa?</p>
               <p>Egli parlava come uno che non sa se deve ridere o piangere.</p>
               <p>— Ho parlato a Dio, l'ho pregato di non mettersi fra te e me, di non
						togliermi il tuo amore.</p>
               <p>Edith gli strinse convulsamente la mano, serrando le labbra, sorridendogli
						con gli occhi umidi.</p>
               <p>— E tu sei poi sempre stata così tenera, così buona con me che mi hai fatto
						il paradiso intorno e io ho inteso che Dio mi aveva ascoltato. Questo mi ha
						commosso perchè sapevo di non meritar niente. Oh no, credi. Mi ha commosso,
						dunque, di vedere che Dio ti permetteva di essere tanto amorosa con me. Ero
						felice, ma non sempre. Quando noi andavamo in chiesa insieme, io pregavo,
						ringraziavo Dio, vicino a te; ma pure vi era qualche cosa nel mio cuore,
						qualche cosa di freddo e di penoso, come se io fossi fuori della porta e tu
						avanti a tutti, presso l'altare. Insomma mi pareva esser tanto lontano da
						te. Mi odiavo in quel momento ed ero così stupido di amar meno anche te.
						Quando poi...</p>
               <p>Esitò un istante, quindi accostò la bocca all'orecchio di Edith, le sussurrò
						parole cui ella non rispose e ripigliò forte:</p>
               <p>— Quanto soffrivo! Una cosa che mi ripugnava tanto! Forse per le memorie
						irritanti ch'erano nel mio cuore, forse perchè ero geloso di quell'uomo
						nascosto a cui tu confidavi i tuoi pensieri. Non solo, geloso; pauroso
						anche. Sentivo che anche restando invisibile, sconosciuto, poteva ferirmi,
						togliermi un poco della tua stima, del tuo amore. Sai che qualche notte non
						ho dormito per questo? Dopo ti vedevo sempre uguale con me, dimenticavo,
						tornavo ilare. Ieri, trovandomi ancora con don Innocenzo, stando nella sua
						chiesa, ho sentito quanto lunga strada avevo fatto in pochi mesi, quasi
						senza saperlo. Ho avuto l'impressione, come di essere sulla porta aperta di
						un paese sospirato e non poter entrare. Adesso... senti. Edith, figlia
						mia.</p>
               <p>Ella, silenziosa, piegò il viso verso di lui, stringendogli sempre una mano
						fra le sue.</p>
               <p>— Sono entrato — diss'egli, a voce bassa e vibrata. Edith abbassò la testa su
						quella mano, vi fisse le labbra.</p>
               <p>— Sono entrato. Non domandarmi come. So che il mondo mi pare
						inesprimibilmente diverso da quello di prima, ora che ho nell'anima il
						proposito di abbandonarmi interamente alla tua fede. Come si può dir questo,
						che io riposo sopra tutto quello che io vedo? Eppure è così; io non ho mai
						provato una sensazione di riposo simile a questa che mi viene per gli occhi
						nel cuore. Tu riderai se io ti dico che sento un grande amore per qualche
						cosa che è nella natura intorno a me. Cosa ne dici, Edith, di tutto
						questo?</p>
               <p>Ella alzò il viso bagnato di lagrime.</p>
               <p>— Mi domandi, papà? Mi domandi?— Non potè dir altro. Il suo sacrificio era
						stato accettato da Dio, ricompensato subito. L'anima sua traboccava di
						questa fede mista allo sgomento, allo sdegno di non sentirsi felice.</p>
               <p>— Contenta? — disse Steinegge. Scese a intingere il fazzoletto nell'acqua e
						lo porse a Edith che sorrise, se ne deterse gli occhi.</p>
               <p>— Sai — diss'egli — sono contento per un'altra cosa, anche.</p>
               <p>Ella non parlò.</p>
               <p>— So del nostro amico Silla che va via dal Palazzo. Pare che non ci è stato
						affatto il male che si credeva.</p>
               <p>— Papà — disse Edith alzandosi — lo sa don Innocenzo quello che mi hai detto
						prima?</p>
               <p>— Un poco, solo un poco.</p>
               <p>Ella guardò un momento il grosso macigno a cui era quasi appoggiata e si
						rizzò sulla punta de' piedi per cogliere un fiorellino che usciva da un
						crepaccio. Lo chiuse nel medaglione d'onice e disse quindi a suo padre:</p>
               <p>— Un ricordo di questo luogo e di questo momento. Dimmelo ancora — soggiunse
						teneramente — dimmi che sei felice e che questi pensieri sono proprio nati
						nel tuo cuore. Tornamelo a dire, papà.</p>
               <p>— Guarda dove sono! — disse una voce dalla strada. Edith non la udì, si
						ripose a sedere sull'erba presso a suo padre, che riconobbe la voce di don
						Innocenzo, ed esclamò volgendosi a lui raggiante:</p>
               <p>— Così presto?</p>
               <p>Don Innocenzo vide, comprese, non rispose.</p>
               <p>— Signor curato — disse Edith risalita con suo padre sulla strada.— Ella
						ritrova un'altra Edith.</p>
               <p>Don Innocenzo si provò a far l'ingenuo, ma ci riusciva solo quando non lo
						faceva apposta.</p>
               <p>— Possibile? — disse, con tale accento di meraviglia da far credere che
						prendesse alla lettera queste parole: un'altra.</p>
               <p>Ma poi non vi ebbero più domande nè spiegazioni. Edith camminava a braccio di
						suo padre, appoggiandogli quasi il capo alla spalla. Don Innocenzo teneva
						lor dietro soffiando perchè il capitano aveva preso un passo di carica.
						Attraversarono così i prati senza parlare. Don Innocenzo non ne poteva più;
						si fermò trafelato.</p>
               <p>— Bella — diss'egli — quella striscia di lago, non è vero?</p>
               <p>Forse non la vedeva neppure. Gli Steinegge si fermarono.</p>
               <p>— Povero conte Cesare — disse il padre dopo un momento di contemplazione. — A
						proposito, signor curato, avete inteso anche voi che il signor Silla parte
						questa sera dal Palazzo?</p>
               <p>Edith si staccò da lui, si girò a guardar i prati da un'altra parte.</p>
               <p>Oh, furia amorosa di fiori protesi al sole onnipotente, erbe tripudianti,
						ubbriache di vento, qual ristoro esser voi, viver la vostra vita d'un
						giorno, sentirsi tacere la memoria, il cuore, quel tumulto faticoso di
						pensieri assidui a lottar insieme, a fare e disfare l'avvenire; non essere
						che polvere e sole, non aver nel sangue che primavera!</p>
               <p>— Andiamo Edith — disse Steinegge. Quella cara voce la scosse, la tolse al
						pensiero non degno.</p>
               <p>Salendo alla canonica, Edith precedeva d'un passo a capo chino, il curato e
						suo padre, vedeva le loro due ombre spuntarle a fianco sulla via. Steinegge
						incominciò ancora a parlare del Palazzo, ed ella vide l'ombra del curato
						accennar con la testa; dopo di che Steinegge lasciò cadere il discorso.</p>
               <p>Quando rientrarono in casa, Marta li avvertì che il pranzo sarebbe pronto fra
						pochi minuti. Edith si fece dare da lei la chiave della chiesa, corse via,
						sorridendo a suo padre.</p>
               <p>Tutto era vivo per la campagna, tutto si moveva e parlava nel vento; tutto
						era morte nella vôta chiesa fredda, tranne la lampada dell'altar maggiore.
						Una luce debole si spandeva dagli alti finestroni laterali sugli angeli e i
						santi vinosi del soffitto, estatici nelle loro nuvole di bambagia. Edith si
						inginocchiò sul primo banco, ringraziò Dio, gli offerse tutto il suo cuore,
						tutto, tutto, tutto; e più ripeteva il suo slancio di volontà devota, più la
						fredda chiesa muta e persino la fiamma austera della lampada le dicevano:
						no, non lo puoi, non è tuo; tu speri che quegli ti ami ancora e torni degno
						di te, sino a che tu possa appoggiarti per sempre al suo petto virile,
						affrontare con esso e attraversar la vita. Ma ella non voleva che fosse
						così, e pareva ritogliere quello che aveva liberamente offerto, e si sentiva
						invadere il cuore da un arido disgusto di se stessa.</p>
               <p>Marta venne a chiamarla.</p>
               <p>— Signora! Oh signora! Presto ch'è in tavola! Oramai il Signore lo sa cosa ci
						vuole per Lei.</p>
               <p>Edith sorrise.</p>
            </div>
            <div type="group" n="4">
               <head>CAPITOLO VII.</head>
               <head>Malombra.</head>
               <p>Alle due pomeridiane il commendatore e Silla lavoravano in biblioteca.
						Preparavano lettere e telegrammi d'affari, liste di persone a cui mandare la
						partecipazione di morte. Il Vezza aveva una parlantina inesauribile. Seduto
						al tavolo del conte Cesare, di fronte a Silla, discorrendo, scrivendo,
						buttando da parte una carta, pigliandone un'altra, non taceva che per
						guardare la punta della penna, per rileggere con un tal brontolìo
						inarticolato quello che aveva scritto o per spremersi con la sinistra dalle
						gote e dal mento qualche frase che non gli veniva pronta come le altre. Ogni
						tanto, discorrendo, dava un'occhiata a Silla e un tocco discretissimo
						nell'argomento della misteriosa comunicazione avuta da Marina. Ma quegli
						rispondeva a monosillabi o non rispondeva affatto. Pensava al colloquio
						avuto lì col povero conte nell'agosto precedente, la sera dopo il suo arrivo
						al Palazzo. Gli pareva udire ancora il vocione solenne e quel furibondo
						pugno sul tavolo. Adesso il sole fendeva obliquo la sala dalle finestre
						verso il lago, la empiva d'un chiaror verde dorato; e l'uomo giaceva in una
						camera vicina, senza vita. Quale mutamento! Scriveva, scriveva, buttando
						egli pure una carta per pigliarne un'altra, non rileggendo mai, trasalendo a
						ogni tratto nell'accorgersi di una parola omessa o sbagliata. Richiamava i
						pensieri a raccolta e tosto gli sfuggivano daccapo.</p>
               <p>— I telegrammi son fatti — disse il Vezza. — Adesso suoniamo per farli
						portare. Vuol favorire? Grazie. E le lettere per gli agenti, per i
						fittabili? Almeno quelli di Oleggio bisognerebbe informarli subito. Chi ne
						sa il nome? Mi secca cercare i registri prima che venga il pretore da C... E
						cosa fa quel benedetto uomo? Sa ch'è anche organista quel pretore lì?
						Capace, se v'è per caso una funzione in chiesa, di non venire ad apporre i
						sigilli prima di stasera. E verrà pescando, probabilmente, per guadagnarsi
						la cena. Non vi pare, Silla, che vi sia un certo odore qui? No? Le assicuro
						che non vedo l'ora di essere a Milano. E Lei, scusi, che progetti ha?</p>
               <p>Silla rimase un po' sorpreso.</p>
               <p>— Io? — diss'egli.</p>
               <p>Entrò il cameriere.</p>
               <p>— Questi telegrammi — disse il Vezza. — Mandare qualcuno subito.</p>
               <p>— Sa? — ripigliò parlando a Silla — desideravo sapere se ha progetti, perchè
						io avrei una proposta a farle.</p>
               <p>— Quale proposta?</p>
               <p>— Non si prenderebbe intanto una boccata d'aria pura?</p>
               <p>Uscirono nel giardinetto pensile. Il vento passava alto pel vigneto, scendeva
						a sfuriare nel cortile curvando in qua e in là sulla ghiaia lo zampillo
						ondulante della fontana: lì, taceva.</p>
               <p>— Che bellezza e che allegria! — disse il commendatore. — Mi dica un po' se
						pare che sia morto il padrone?</p>
               <p>— A me sì — rispose Silla.</p>
               <p>— A me no. Fa niente, senta. Io ho l'incarico di cercare un insegnante di
						storia e di letteratura italiana per un eccellente istituto privato di
						Milano. Ventidue ore alla settimana, due mesi di vacanze, duemila e duecento
						lire di stipendio. Ci va?</p>
               <p>Silla gli stese la mano, lo ringraziò con effusione.</p>
               <p>— Ma — diss'egli — non ho abilitazione.</p>
               <p>— Peuh! Non è una difficoltà. M'impegno io per questo. — Che diavolo fanno
						quelli là?</p>
               <p>Quelli là erano il giardiniere e Fanny affaccendati a cogliere fiori nelle
						aiuole di fronte all'arancera, che di lì s'intravvedevano con una striscia
						di lago fra l'ala sinistra del palazzo e la muraglia verde semicircolare del
						cortile.</p>
               <p>Il Vezza accennò con la mano a Fanny, che attraversò correndo il cortile e
						venne sotto la ringhiera del giardinetto.</p>
               <p>— Cosa fate? — diss'egli.</p>
               <p>— È la mia signora — rispose Fanny in aria di mistero inarcando le
						sopracciglia e porgendo le labbra.</p>
               <p>— Perchè? Per il funerale?</p>
               <p>— Off! Sì che gliene importa del funerale! Per il pranzo! Come, non lo sa?
						Non gliel'ha detto il signor Paolo, che la ci ha ordinato un fior di pranzo,
						che anzi lui ha detto in cucina che non avrebbe fatto niente senza un ordine
						suo, di Lei?</p>
               <p>— Signora Fanny! — chiamò il giardiniere.</p>
               <p>— Vengo! — E lo sa dove c'è l'ordine di preparare il pranzo? In loggia. Dico
						io, con questo vento! E io devo star qui a cogliere fiori, che patisco tanto
						il vento, io!</p>
               <p>— Signora Fanny! — gridò ancora il giardiniere.</p>
               <p>— Vengo! — Una bella roba anche questa, neh! Io già a momenti pianto tutto.
						Non voglio mica diventar come lei, con quest'ariaccia e questo demonio di
						sole sulla testa.</p>
               <p>— Signora Fanny! — chiamò il giardiniere per la terza volta. — Viene o non
						viene?</p>
               <p>— Vengo, vengo! — L'è perchè se non faccio io, quell'altro là non sa far
						nulla con garbo. — Me lo diceva anche il signor don Cecchino Pedrati che Lei
						già lo avrà inteso nominare, perchè è una casa grande quella!</p>
               <p>— Sì sì, vada pure — disse il Vezza.</p>
               <p>Fanny andò via gridando al giardiniere se non vedeva che i signori le
						parlavano.</p>
               <p>Il commendatore si voltò a Silla.</p>
               <p>— Voglio andar a sentire di questo pranzo — disse egli. — Quella bestia del
						cuoco che non viene a dirmi niente!</p>
               <p>— È una cosa impossibile — disse Silla.</p>
               <p>— Lo credo bene. Non gliel'ho detto, io, stamattina? Tutt'altro che guarita!
						E il dottore, quando viene?</p>
               <p>— Veramente dovrebb'essere qui a momenti. È venuto stamattina, un minuto
						prima che la si svegliasse e ha detto che non poteva tornare prima delle
						due. Adesso c'è a letto con la febbre anche la Giovanna.</p>
               <p>— Signor Silla — disse il Rico dalla porta della biblioteca — ha detto così
						la signora donna Marina di far piacere ad andar su da lei un momento.</p>
               <p>— Ci siamo — pensò il commendatore. — Bel dramma, però.</p>
               <p>Silla entrò in casa senza dir parola.</p>
               <p>Il Rico lo accompagnò di sopra, gli aperse l'uscio della camera dello stipo
						antico.</p>
               <p>Marina era ritta in mezzo alla camera, nella luce delle finestre
						spalancate.</p>
               <p>— Lascia aperto — diss'ella al ragazzo, prima di rivolgersi a Silla. — E
						adesso scendi in giardino, va ad aiutare tuo padre e Fanny. Subito!</p>
               <p>Ella uscì nel corridoio, vi si trattenne un momento ascoltando il ragazzo
						scender le scale; poi si voltò rapidamente a guardar Silla.</p>
               <p>Portava la stessa veste bianca a ricami azzurri della sera precedente; aveva
						i capelli in disordine, il viso livido.</p>
               <p>Silla s'inchinò ossequioso. Rialzando il viso, la vide voltargli le spalle,
						muover lenta verso la finestra. Ella tornò poi a furia sulla porta del
						corridoio, chiamando:</p>
               <p>— Rico!</p>
               <p>Ma il ragazzo era già lontano e non intese. Si fermò allora a guardar Silla
						per la seconda volta, e disse:</p>
               <p>— Nessuno. Non c'è nessuno.</p>
               <p>Egli non potè fraintendere il lungo sguardo pieno di appassionate domande
						mute, sentì ch'ella aveva ingannato il Vezza; ma rimase impassibile.</p>
               <p>Tutto il fuoco degli occhi di lei si spense a un tratto.</p>
               <p>— Buon giorno — diss'ella.</p>
               <p>Il saluto parve cader gelato dal terzo cielo.</p>
               <p>— Vezza Le ha parlato; — soggiunse.</p>
               <p>— Sarei partito subito, marchesina, se...</p>
               <p>— Lo so, lo so.</p>
               <p>Silla tacque. Lo stipo d'ebano a striscie d'avorio, i fiori ancora sparsi per
						la camera gli ripetevano la terribile storia della notte precedente.</p>
               <p>— Lo so, — ripetè Marina con voce risoluta e sdegnosa, — ma non basta. — E
						fece un passo verso Silla.</p>
               <p>— Lo ha inteso, dunque — diss'ella — che la mia fu una allucinazione?</p>
               <p>Silla accennò di sì. Era a qualche distanza da lei, dall'altra parte del
						piano. Ella si rovesciò quasi bocconi sul piano, alzando il viso a guardar
						l'uomo.</p>
               <p>— E lo ha creduto? — disse. — Ed è contento di andarsene?</p>
               <p>Silla non rispose.</p>
               <p>— Già — mormorò Marina, socchiudendo gli occhi come una fiera blandita. — Una
						cosa naturale, una cosa semplice, una cosa comoda! Va bene! — esclamò
						rialzandosi.</p>
               <p>V'era sul piano un vaso con delle rose e de' grappoli di glicine, sciolti. Ne
						strappò una manciata, li avventò sul pavimento.</p>
               <p>— Partire va bene, — diss'ella, — ma non basta. Non si sente in dovere di
						fare altri sacrifici per me?</p>
               <p>La sua voce fremeva, così parlando, d'ironia amara.</p>
               <p>— Sono ai Suoi ordini, marchesina — rispose Silla gravemente. — Qualunque
						sacrificio.</p>
               <p>— Grazie. Dunque sarebbe anche disposto di scrivere al conte Salvador!</p>
               <p>— Al conte Salvador? — esclamò Silla sorpreso. — Cosa dovrei scrivergli?</p>
               <p>— Ch'Ella parte di qua per sempre e non cercherà mai di rivedermi.</p>
               <p>— Questo le basta?</p>
               <p>— Com'è buono! — disse Marina sottovoce.</p>
               <p>— Posso esserlo col signor conte Salvador — rispose Silla freddamente. — Mi
						sono posto stanotte a sua disposizione, l'ho aspettato un'ora, ed egli non
						si è lasciato vedere.</p>
               <p>— Ah, lo odia, Lei? — esclamò Marina con due occhi lampeggianti.</p>
               <p>— Io? No.</p>
               <p>Ella si pose a camminare su e giù per la camera, si fermò a un tratto,
						dicendo:</p>
               <p>— Ma iersera sì, eh, che lo odiava? Iersera alle undici?</p>
               <p>Silla pensò un momento e rispose:</p>
               <p>— Marchesina, è stata un'allucinazione anche la mia.</p>
               <p>Ella rise forte, d'un riso che strinse il cuore a Silla.</p>
               <p>— Allora — disse — Le perdono tutto ed è affare finito.</p>
               <p>— Dunque la marchesina non desidera più nulla da me?</p>
               <p>— Grazie — rispose Marina sorridendo amabilmente. — Nulla. Ci vedremo ancora
						a pranzo, non è vero? Lei pranza qui? Ne la prego — soggiunse perchè Silla
						esitava.</p>
               <p>Egli sapeva che questo pranzo non si farebbe, ma non credette prudente di
						entrare nell'argomento e s'inchinò ringraziando.</p>
               <p>Mentr'egli usciva, Marina battè con la mano sullo stipo antico, e disse:</p>
               <p>— Sa? Distrutto!</p>
               <p>Silla si voltò, vide la bella mano bianca ch'esprimeva in aria, con un breve
						gesto, lo sparir di qualche cosa, la bella testa che salutava ancora,
						sorridendo.</p>
               <p>— Meglio — diss'egli.</p>
               <p>Appena percorso il corridoio e posto il piede sulla scala, si udì alle
						spalle, un grido acutissimo. Balzò indietro alla porta ond'era uscito, vi
						stette in ascolto, trattenendo il respiro. Udì accorrere un fruscìo d'abiti,
						la chiave girò nella toppa. Silla si allontanò, discese le scale pieno
						d'inquietudini.</p>
               <p>Era Marina che aveva gettato quel grido e poi chiuso l'uscio a chiave. Si
						diede dei pugni nella fronte per domarsi, aperse lo stipo, trasse il
						manoscritto sulla ribalta calata, e puntosi il braccio sinistro scrisse col
						sangue sotto le ultime parole di Cecilia:</p>
               <div type="notes">
                  <p>«C'est ceci qui a fait cela.3 Mai 1865.</p>
                  <p>Marquise de Malombra.</p>
                  <p>jadis comtesse Varrega.»</p>
               </div>
               <div>
                  <p>Dopo di che aperse un cassetto dello stipo e ne tolse un elegantissimo
							astuccio da pistole, in cuoio, con lo stemma della famiglia di Malombra,
							uno scudo d'azzurro alla cometa d'argento, al canton franco di nero,
							caricato d'un giglio d'argento.</p>
                  <p>— Sapete — diss'ella, parlando alle armi — ha accettato di partire. Non
							ha inteso ch'era una prova.</p>
                  <p>Silla trovò in biblioteca il commendatore che lo aspettava frugando gli
							scaffali con il naso e con gli occhi ghiotti. Gli raccontò il colloquio,
							le ultime parole cortesi di donna Marina, il grido udito dal corridoio:
							disse che non aveva rifiutato espressamente l'invito a pranzo perchè
							vedeva una donna malata, verso la quale bisognava procedere con le
							maggiori cautele. Secondo lui era necessario un sollecito provvedimento
							medico. Suggerì di telegrafare a questi parenti di Milano che
							procurassero di portarla via subito dal Palazzo, soggiorno pessimo per
							lei. Il Vezza rispose che lo farebbe, che intanto aveva sospeso il
							pranzo e contava sul medico onde persuadere donna Marina di rinunciarvi
							spontaneamente. Mentre diceva questo, comparve il medico.</p>
                  <p>Questi ascoltò la relazione dello stato di tranquillità relativa in cui
							s'era trovata la marchesina svegliandosi e accettò di adoperarsi per
							farle abbandonare l'idea del pranzo. Promise che sarebbe tornato a dar
							conto della sua missione.</p>
                  <p>Stette assente a lungo. Quando ricomparve aveva la sua faccia de'
							sinistri presagi, la più scura.</p>
                  <p>— Dunque? — gli chiese il Vezza.</p>
                  <p>Il medico guardava Silla, esitava a rispondere.</p>
                  <p>— Ella può parlare liberamente — osservò il commendatore.</p>
                  <p>— Bene. Io, già, signori, parlo da medico, senza riguardi personali, e
							dico: andiamo male, dipende da Loro che non vada peggio.</p>
                  <p>— Ma guardi! — disse il Vezza. — Pensare che stamattina era
							tranquillissima!</p>
                  <p>— Oh, anch'io l'ho trovata tranquillissima. Al primo vederla mi sono
							consolato, meravigliato anzi; un minuto dopo, la sua calma non mi
							piaceva più. Vedono, dopo il travaglio nervoso di stanotte quella donna
							lì doveva essere a terra, oggi, sfasciata. Ma no; non abbiamo che il
							pallore veramente straordinario e la cerchiatura livida degli occhi.
							Manca ogni altro sintomo di stanchezza, di depressione. Abbiamo apiressi
							completa e un polso di cento battute almeno. Qui, mi son detto subito,
							l'accesso nervoso sussiste ancora, questa calma non è fisiologica, è una
							coazione della volontà; e forse tale antagonismo esagera alcuni fenomeni
							nervosi, la frequenza del polso, per esempio. Le ho parlato di quel tale
							argomento. La presi pel verso della salute, le dissi che aveva bisogno
							di quiete, che farebbe bene a restare tutto il giorno in assoluto
							riposo, e non uscire di camera neppure pel pranzo. Ah!</p>
                  <p>Qui il dottore agitò le braccia come se la parola non bastasse più al suo
							racconto.</p>
                  <p>— Confesso che due occhi simili non li ho mai visti. In un minuto secondo
							è cresciuta un palmo. Mi ha investito con una veemenza! Anzi, se debbo
							dire il vero, si è scagliata più contro di lei, signor commendatore, che
							contro di me, perchè ha compreso subito, con l'acume de' monomaniaci,
							che dovevo aver parlato con Lei. Si vede ch'era in sospetto d'una
							opposizione. Ha detto che si vuole imporle, che non prende lezioni da
							nessuno, che le rincresce non aver invitate cinquanta persone; e via di
							questo passo con una irritazione che la soffocava, la faceva tremare
							come una foglia. Io cercavo di chetarla. Oh, sì, non era possibile, si
							adirava sempre più. Finalmente dovetti prometterle che tutto si sarebbe
							fatto secondo i suoi desideri e che anzi mi sarei fermato a pranzo
							anch'io; e credano, signori, bisogna finirla così. Non consiglierei a
							nessuno di contraddire una donna che esce da una crisi come quella di
							stanotte e offre indizi così minacciosi di ricadervi. Ecco.</p>
                  <p>— Dunque? — domandò il commendator Vezza.</p>
                  <p>— Dunque io, per parte mia — rispose il dottore con fermezza — farei
							quello che desidera, benchè non ci avrò davvero tutti i gusti.</p>
                  <p>— E se noi due ci astenessimo, Lei crede...</p>
                  <p>— Ma! Ripeto che non lo farei.</p>
                  <p>Il commendatore consultò Silla con gli occhi.</p>
                  <p>— Quanto a me — disse questi — non c'interverrò in nessun caso. Si potrà
							dirle che non sentendomi bene non ho voglia di pranzare e che sono
							ancora occupato in queste lettere. Meglio ancora; potrò partir prima del
							pranzo. Del resto, dottore, supponga che donna Marina abbia subìto sino
							a stanotte l'influenza di una forte scossa morale, e che adesso, per una
							ragione o per l'altra, se ne sia liberata: non ammette Lei che dei nervi
							tanto turbati, quantunque rimessi a posto, vibrino ancora per un po' di
							tempo? Non ammette che, se la causa del male è distrutta, debba
							ritenersi improbabile una recidiva?</p>
                  <p>Il dottore considerò per qualche tempo Silla, prima di rispondere.</p>
                  <p>— Badi, sa — diss'egli — che quand'anche la causa del del male fosse
							distrutta, non ne discenderebbe mica che adesso si potesse impunemente
							irritare questa donna, i cui nervi, come dice Lei, vibrano ancora tutti;
							una donna, noti, molto mal disposta inizialmente se ha potuto accogliere
							certi fantasmi. Ma, domando io, se n'è poi liberata?</p>
                  <p>— Parrebbe di sì — rispose Silla — o almeno c'è qualche ragione di
							sperarlo. Lei stessa lo dice, intanto.</p>
                  <p>— E io — replicò il medico — mi perdoni, ne dubito.</p>
                  <p>Gli altri due lo guardarono silenziosi, aspettando.</p>
                  <p>— Stavo per lasciarla — diss'egli — ero già sulla soglia, quando mi
							richiamò. — Dottore, venga qua. — Me le avvicino, ella si scopre
							l'avambraccio sinistro, mi dice: — Vuol vedere delle ferite profonde? —
							Mi mostra due o tre punture di zanzara e soggiunge: — Si può morire di
							questo? — Io non capisco, eh, la guardo. — Non crede — dice lei — che
							un'anima possa passare di lì? Pure le assicuro — dice — che ha
							cominciato; un pensiero e un segreto ne sono già usciti. — Così mi ha
							detto. Ma facciano grazia, signori, queste parole, nella loro assurdità,
							non generano il sospetto che sussista sempre la forte preoccupazione
							morale di cui parlava il signore? Del resto, a quella signora bisogna
							pensarci sul serio e subito. Qui non può stare.</p>
                  <p>— Provvederemo — rispose il Vezza. — Adesso Lei va dalla Giovanna?</p>
                  <p>— Vado dalla Giovanna.</p>
                  <p>— E ci rivedremo alle cinque?</p>
                  <p>— Alle cinque.</p>
                  <p>— Oh sì, ho un gran piacere che allora Lei si trovi qui.</p>
                  <p>— Io partirò alle cinque — disse Silla.</p>
                  <p>Il commendatore parve poco contento.</p>
                  <p>— A che ora — diss'egli — passa da... l'ultimo treno per Milano?</p>
                  <p>— Alle nove e mezzo.</p>
                  <p>— Oh, allora può partire anche dopo le sei. Così vede come va questo
							pranzo.</p>
                  <p>Il dottore uscì. Gli altri due sedettero al tavolo e ricominciarono a
							lavorare.</p>
                  <p>Il vento durava a fischiare e urlare, le onde schiamazzavano intorno al
							Palazzo, selvaggi spettatori accorsi a un dramma che non cominciava mai,
							invasi dalle furie dell'impazienza. Era, intorno alle vecchie mura
							impassibili uno scatenamento di passioni feroci che volevano subito lo
							spettacolo, volevano veder soffrire, morire, se possibile, uno di questi
							piccoli re superbi della terra. Che si aspettava? Le onde
							schiaffeggiavano, insultavano l'edificio, balzavano sullo scoglio a piè
							della loggia, tempestavano su tutte le rive, si rizzavan lontano, le une
							dietro le altre, con un largo clamore di folla fremebonda. Il vento
							saltava a destra, a sinistra, in alto, in basso, impazzito, furioso,
							passava e ripassava per la loggia stridendo, ingiuriando gli attori
							invisibili. Anche i cipressi grandi dondolavan la punta, le viti
							stormivano, i gelsi, i miti ulivi sparsi pe' campicelli si contorcevano,
							si dimenavano, colti dalla stessa follìa. Le montagne guardavan là,
							severe. Ma la scena taceva sempre; i personaggi si tenevano ancora
							nascosti.</p>
                  <p>Dopo le tre, infuriando sempre il vento, entrarono in loggia Fanny, il
							cameriere, il giardiniere e il Rico, si affacciarono alle arcate verso
							il lago, guardando un po' il cielo, un po' i monti, un po' le onde
							tumultuanti al basso, che urlavano — no, no, non voi! — Parvero
							consultarsi. Fanny uscì dalla porta di destra gittando col braccio
							sinistro una imprecazione al cielo ed alla terra; gli altri rimasero.
							Ella tornò subito, probabilmente con gli ordini della sua padrona, e i
							tre colleghi le si raccolsero attorno. Uscirono poi tutti insieme da
							sinistra e rientrarono con un gran tappeto scuro quasi nero, che stesero
							dalle tre arcate posteriori della loggia a tre delle cinque anteriori,
							lasciando scoperti a destra e a sinistra due spicchi di pavimento. Poi
							il giardiniere, aiutato da suo figlio e da due garzoni, portò su dal
							giardino, con due barelle, moltissimi vasi di camelie, d'azalee, di
							cinerarie e di calceolarie in fiore e quattro grandi dracene
								<foreign>australis</foreign>. Si portarono pure due gradinate
							rustiche di legno e si addossarono ai fianchi della loggia tra le due
							porte e la balaustrata posteriore. Fanny e il cameriere portarono tre
							piccoli tavoli, quattro poltrone cremisine e una elegantissima
							giardiniera di metallo dorato, dono giunto a Marina due settimane prima
							dalla signora Giulia De Bella. Poi donna Marina stessa, stretta nel suo
							scialletto bianco che le disegnava le forme, entrò lentamente,
							negligentemente in loggia, si fermò davanti all'arcata di mezzo e
							cominciò a dare degli ordini senza muovere un dito, indicando i luoghi e
							le cose col girar della persona e del viso.</p>
                  <p>L'ombra della costa boscosa a ponente del Palazzo avanzava rapida verso
							levante. Il vento si rabboniva, le onde si azzittivano come se avessero
							visto Marina entrar in scena.</p>
                  <p>Ella vi si trattenne fino a che fu bene avviata l'esecuzione de' suoi
							ordini, poi si ritirò accennando al Rico di seguirla.</p>
                  <p>Una scena sontuosa, elegante apparve, a opera finita, dentro dalle
							colonne austere, dal cornicione accigliato della loggia. Agli angoli le
							dracene sprizzavan su come getti verdi dall'enormi azalee in fiore
							aggruppate a' lor piedi, spandevano in alto una piova di sottili foglie
							ondulate, ricadevano graziosamente. A destra e a sinistra le due
							gradinate gremite di cinerarie e di calceolarie versavano dall'alto due
							cascate di mille colori sul tappeto cupo. Sei grandi vasi di camelie,
							ritti sulla balaustrata posteriore, chiudevano il fondo della scena. Il
							meno piccino dei tavoli, con due posate, stava quasi addossato all'arco
							di mezzo; gli altri, a una posata per ciascuno, posti per isghembo a'
							lati del primo, si fronteggiavano. Tovaglie grigio giallognole di
							Fiandra li coprivano tutti e tre sino a terra, mettevano in quella
							nervosa musica di colori tre note quiete e gravi su cui si smorzavano
							anche i toni acuti dei cristalli e degli argenti. Sul davanti e nel
							mezzo, la giardiniera dorata di donna Giulia posava sul fondo scuro del
							tappeto una tenera nudità di giacinti delicati, spogli d'ogni verde,
							stretti nel baglior del metallo, che tentavano, come un dolce odoroso,
							il palato, promettendo squisitezze voluttuose, penetranti nel
							sangue.</p>
                  <p>— Ai signori e ai matti obbedisce anche il vento — disse Fanny che aveva
							pensato veder tutto l'apparecchio sossopra in un attimo.</p>
                  <p>Dopo le quattro e mezzo il commendatore e Silla entrarono in loggia dalla
							biblioteca; quasi contemporaneamente vi entrò dall'altra parte il
							medico. Tutti e tre si fermarono attoniti, considerando l'ordine
							elegante della scena, la pompa dei colori che spiccavano sul tappeto
							oscuro.</p>
                  <p>— Tutto lei, capite!— disse il Vezza, ancora più sgomentato che
							sorpreso.</p>
                  <p>Era lei, sì, che aveva disposto tutto e vi si vedeva l'immagine sua; un
							cuor nero, una fantasia accesa, una intelligenza scossa ma non
							caduta.</p>
                  <p>— Io torno in biblioteca— disse Silla,— finisco quegl'indirizzi, poi me
							ne vado dalla scaletta.</p>
                  <p>— No, no, La prego!— esclamò il Vezza.— Se assolutamente non vuol
							pranzare con noi, almeno ci stia vicino. Io le assicuro che ho la febbre
							addosso. Avremo fatto male, dottore, a essere condiscendenti? Ho dovuto
							far avvertire i domestici, sa, ch'era ordine Suo di accontentare donna
							Marina. Per carità, Silla, stia vicino, stia lì nel salotto, almeno.
							Faccia questo favore a me.</p>
                  <p>— Bene — rispose Silla — mi porterò là da lavorare; ma si ricordi, appena
							finito il pranzo vado via.</p>
                  <p>Il dottore era agitatissimo, si giustificava del consiglio che aveva
							dato, adduceva una quantità di ragioni buone e cattive. Si capiva che
							dubitava egli stesso di avere sbagliato.</p>
                  <p>— Non sapevo poi tutto, stamattina — diss'egli — non avevo parlato con la
							Giovanna.</p>
                  <p>Accennò agli altri due di avvicinarglisi.</p>
                  <p>— Lo sanno Loro come la è stata del povero conte?</p>
                  <p>Sapevano e non sapevano. Il dialogo continuò sottovoce.</p>
                  <p>Silla guardò l'orologio: mancava un quarto alle cinque. Andò in
							biblioteca a pigliarsi le carte e passò poi nel salotto a lavorare.</p>
                  <p>Gli altri due, discorrendo, videro passare sotto la loggia il battello di
							casa condotto dal Rico.</p>
                  <p>— Dove vai?— gli gridò il Vezza.</p>
                  <p>— A R... Ordine della signora donna Marina— rispose quegli.</p>
                  <p>— Doveva ben parlare con me, prima di obbedire a lei — brontolò il
							commendatore, e riprese il suo discorso.</p>
                  <p>— Ecco — diss'egli— io lo avrei preparato così, il telegramma. Noti che
							la persona cui lo dirigo ha molto cuore e una coscienza scrupolosa, ma
							stenta un poco a muoversi, a pigliare risoluzioni gravi. Dunque direi
							così: "Per espresso volere medico curante, onde togliermi grandi
							responsabilità, avverto Lei più stretta parente signorina di Malombra
							sua salute esige pronto allontanamento questa dimora".</p>
                  <p>— Metta prontissimo— disse il dottore.</p>
                  <p>— Metterò prontissimo.</p>
                  <p>— Metta anche...</p>
                  <p>Il dottore non potè compir la frase, perchè donna Marina comparve sulla
							soglia.</p>
                  <p>Vestiva un abito ordinato da lei alla sua antica sarta di Parigi che ne
							conosceva bene l'umor bizzarro, un ricco e strano abito di
								<foreign>moire</foreign> azzurro cupo, a lungo strascico, da cui le
							saliva sul fianco destro una grande cometa ricamata in argento. Sul
							davanti della vita accollata, attillatissima, era inserto un alto e
							stretto scudo di velluto nero arditamente traforato nel mezzo, in forma
							di giglio, sulla pelle bianca. Marina non era più così pallida; un lieve
							rossor febbrile le macchiava le guance; gli occhi brillavano come
							diamanti.</p>
                  <p>— Musica! — diss'ella sorridendo e guardando il lago. — Quella che vuoi,
							lago mio! Non è vero, Vezza, che la musica è ipocrita come un vecchio
							ebreo e ci dice sempre quello che il nostro cuore desidera? Non è per
							questo che ha tanti amici?</p>
                  <p>— Marchesina — rispose quegli cercando di fare il disinvolto — fuori di
							noi non c'è musica, non c'è che un vento. Le corde sono dentro di noi e
							suonano secondo il tempo che vi fa.</p>
                  <p>— Da Lei ci deve far sempre sereno, eh? Un sereno cattolico: e queste
							onde Le dicono: come è dolce ridere, come si balla bene, qui! — Dov'è il
							signor Silla?</p>
                  <p>— Ecco... — incominciò il Vezza imbarazzato.</p>
                  <p>— Partito no! — esclamò donna Marina fieramente, afferrandolo per un
							braccio e stringendoglielo forte.</p>
                  <p>— No, no, no, è qui — rispose colui in fretta — ma debbo fare le sue
							scuse. Non si sente bene, non potrebbe pranzare; e siccome ha avuto la
							gentilezza di offrirmi il suo aiuto per alcune faccende urgenti, così
							adesso...</p>
                  <p>Ella non lo lasciò finire, gli chiese imperiosamente</p>
                  <p>— Dov'è?</p>
                  <p>Le tremava la voce.</p>
                  <p>— Ma — rispose il commendatore, titubante. — Non so... poco fa era in
							biblioteca...</p>
                  <p>— Vada e gli dica che lo aspettiamo.</p>
                  <p>— È nel salotto — disse il medico. — È occupato a scrivere. Accetti le
							sue scuse, marchesina, ne La prego.</p>
                  <p>Ella riflettè un istante e poi rispose con voce vibrata:</p>
                  <p>— La Sua parola, ch'è nel salotto!</p>
                  <p>— La mia parola.</p>
                  <p>— Bene — diss'ella pacatamente — verrà più tardi senza esser chiamato. —
							Del resto, caro Vezza, da me ci fa nuvolo, un tempo triste. Dica Lei,
							dottore, non è una malattia la tristezza? Non abbassa la fiamma della
							vita? Ella mi darebbe dei cordiali se mi sentisse il sangue scorrer più
							lento; qualche sinistro alcool mascherato. Ma se io prendo invece gli
							spiriti vitali dei fiori, l'aria pura, la conversazione degli uomini
							sereni come il nostro amico Vezza, degli uomini esperti del dolore come
							Lei, chi vorrà censurarmi? Ecco sciolto, signori, l'enigma di questo
							pranzo, e pranziamo. Lei qua, Vezza, presso a me; e Lei, dottore, lì,
							alla mia destra.</p>
                  <p>Il pranzo incominciò.</p>
                  <p>I commensali di donna Marina tacevano, gustavano appena delle vivande. Il
							commendatore deplorava in cuor suo che il pranzo finissimo, servito con
							eleganza squisita, tra i fiori, da una giovane e bella donna, gli fosse
							capitato in un momento disadatto e in circostanze tali da non poterlo
							affatto gustare nè con il palato nè con lo spirito. E accarezzava la
							sola idea piacevole che gli sorridesse in mente; raccontar la scena nei
							salotti di Milano, con arte, a cuore placido. Si guardava cautamente
							attorno, imparava a memoria le dracene e le azalee, le cascate di
							cinerarie e di calceolarie, sbirciava il <foreign>moire</foreign> della
							sua vicina, e per quanto poteva, il giglio bianco nello scudo di
							velluto. Ma gli occhi curiosi dei fiori schierati sulle gradinate come
							in un teatro, gli dicevano che lo spettacolo non era finito.</p>
                  <p>Il dottore studiava continuamente Marina, temendo qualche accesso come
							quello della sera precedente o della notte in cui era entrata la prima
							volta dal conte. Si teneva pronto, spiava, senza parere, ogni movimento
							di lei. Egli comprendeva solo adesso l'importanza attribuita da Marina a
							questo pranzo e si rimproverava di avervi acconsentito. Non poteva
							difendersi da tristi presentimenti. Il luogo così aperto sul cortile e
							sul lago gli metteva paura. E gli metteva paura il contegno sempre più
							inquieto di Marina, che dopo un cucchiaio di zuppa non aveva mangiato
							punto.</p>
                  <p>— Che silenzio — diss'ella finalmente. — Mi par d'essere fra le ombre.
							Somiglio a Proserpina?</p>
                  <p>— Oh!— rispose il commendatore storditamente. — Lei farebbe risuscitare i
							morti.</p>
                  <p>Subito gli venne in mente l'uomo sfigurato che giaceva sotto un lenzuolo
							a pochi passi dalla loggia; gli corse un brivido nelle ossa.</p>
                  <p>— Pure — replicò Marina — i miei ospiti sono lugubri come giudici
							infernali. Versatemi del Bordeaux — diss'ella al vecchio cameriere che
							serviva solo, più lugubre ancora dei convitati. — Anche a questi
							signori.</p>
                  <p>Il cameriere obbedì. Devoto al povero conte da lui servito per ventidue
							anni, gli pareva d'essere alla tortura. Versava con mano tremante,
							facendo tintinnare il collo della bottiglia sull'orlo dei calici.</p>
                  <p>— Vi prego di assaggiar questo vino — disse Marina.</p>
                  <p>— Pensatelo, adesso. Non vi trovate un lontano sapore d'Acheronte?</p>
                  <p>Il commendatore alzò il calice, lo sperò, vi posò ancora le labbra e
							disse:</p>
                  <p>— Ha qualche cosa d'insolito.</p>
                  <p>— Supponga dunque, commendatore Radamanto — disse Marina con voce
							commossa, contraendo nervosamente gli angoli della bocca — che per certe
							mie ragioni io abbia pensato...</p>
                  <p>Si lasciò cadere sulla spalliera della poltrona, porgendo le labbra,
							facendo con la mano l'atto di chi butta via sdegnosamente una cosa
							spregevole.</p>
                  <p>— Sa — diss'ella — questa vita è così vile! Supponga dunque ch'io abbia
							pensato di aprir la porta e uscire quando muore il sole, in mezzo ai
							fiori, portando meco alcuni amici di spirito pel caso che il viaggio
							fosse troppo lungo. Supponga che in quel Bordeaux...</p>
                  <p>Il Vezza trasalì, guardò il cameriere ritto presso la porta di sinistra,
							impassibile.</p>
                  <p>— Oh! — esclamò Marina — come mi crede subito!</p>
                  <p>Si fe' versare dell'altro vino e si recò il calice alla bocca.</p>
                  <p>— Sapore insolito? — diss'ella. — Se è puro, questo Bordeaux, come un'Ave
							Maria! È stato uno scherzo di Proserpina. — Bevete — proseguì concitata
							— cavalieri dalla triste figura. Provvedetevi di cuore e di spirito</p>
                  <p>Il dottore non bevve. Sentiva venire una tempesta. Il Vezza si accostò
							invece al consiglio di donna Marina e vuotò il suo bicchiere.</p>
                  <p>— Bravo! — diss'ella facendosi pallida. — Si ispiri per una risposta
							difficile.</p>
                  <p>— Di Proserpina in Sfinge, marchesina?</p>
                  <p>— In Sfinge, sì, e vicina a diventar di pietra o più fredda ancora! Ma
							che prima parlerà, dirà tutto. Dunque...</p>
                  <p>Ell'era andata diventando sempre più pallida. A questo punto un tremito
							di tutta la persona le spezzò la voce. I due uomini si alzarono in
							piedi. Ella strinse il coltello, ne ficcò rabbiosamente la punta nel
							tavolo.</p>
                  <p>— Quieta, quieta — disse il medico pigliandole una mano gelata,
							piegandosi sopra di lei. Ella si era già vinta, respinse la mano del
							medico e si alzò.</p>
                  <p>— Aria! — diss'ella.</p>
                  <p>Passò con impeto fra il tavolo suo e quello del dottore, e si slanciò
							alla balaustrata verso il lago.</p>
                  <p>Il dottore le fu addosso d'un salto per afferrarla, trattenerla.</p>
                  <p>Ma ella si era già voltata e piantava in viso al Vezza due occhi
							scintillanti.</p>
                  <p>— Dunque — esclamò affrettandosi di parlare, di far dimenticare un
							momento di debolezza — crede Lei che un'anima umana possa vivere sulla
							terra più di una volta?</p>
                  <p>E perchè il Vezza, smarrito, sgomento, taceva, gli gridò:</p>
                  <p>— Risponda!</p>
                  <p>— Ma no, ma no! — diss'egli.</p>
                  <p>— Sì, invece! Lo può!</p>
                  <p>Nessuno fiatò. Il giardiniere, il cuoco, Fanny, avvertiti dal cameriere,
							salirono frettolosi le scale per venire ad origliare, a spiare. Il vento
							era caduto; le onde lente sussurravano a piè dei muri: — Udite!
							udite!</p>
                  <p>E nel silenzio vibrò da capo la voce di Marina.</p>
                  <p>— Sessant'anni or sono, il padre di quel morto là — (ell'appuntò l'indice
							all'ala del Palazzo) — ha chiuso qui dentro come un lupo idrofobo la sua
							prima moglie, l'ha fatta morire fibra a fibra. Questa donna è tornata
							dal sepolcro a vendicarsi della maledetta razza che ha comandato qui
							fino a stanotte!</p>
                  <p>Teneva gli occhi fissi sulla porta a destra, ch'era aperta perchè avean
							disposto la credenza nella sala vicina.</p>
                  <p>— Marchesina! — le disse il dottore con accento di blando rimprovero. —
							Ma no! Perchè dice queste cose?</p>
                  <p>In pari tempo le pigliò il braccio sinistro con la sua mano di ferro.</p>
                  <p>— Là c'è gente! — gridò Marina. — Avanti, avanti tutti.</p>
                  <p>Fanny e gli altri fuggirono, per tornar poi subito in punta di piedi a
							spiare, nascondendosi da lei.</p>
                  <p>Silla venne sulla porla del salotto. Di là non poteva veder Marina, ma la
							intendeva benissimo. Adesso diceva:</p>
                  <p>— Avanti! egli non viene perchè la sa la storia. Ma non la sa tutta, non
							la sa tutta; bisogna che gli racconti la fine. Tornata dal sepolcro, e
							questo è il mio banchetto di vittoria!</p>
                  <p>La voce, subitamente, le si affiochì. Ell'abbracciò la colonna presso cui
							stava, vi appoggiò la fronte scotendola con veemenza come se volesse
							cacciarvela dentro, mise un lungo gemito rauco, appassionato, da far
							gelare il sangue a chi l'udiva.</p>
                  <p>— L'infermiera, la donna di stanotte! — disse forte il medico verso la
							porta, e si voltò poi a Marina, di cui teneva sempre il braccio.</p>
                  <p>— Andiamo, marchesina — diss'egli dolcemente — ha ragione, ma sia buona,
							venga via, non dica queste cose che le fanno male.</p>
                  <p>Ell'alzò il viso, si ravviò con la destra i capelli arruffati sulla
							fronte, trapassando ancora con l'occhio avido la porta e la sala
							semioscura. Sul suo petto ansante il giglio scendeva e saliva, pareva
							lottar per aprirsi. La moglie del giardiniere si affacciò alla porta.
							Ella le accennò violentemente, con il braccio libero, di farsi da banda,
							e disse al medico parlando più con un gesto che con la voce:</p>
                  <p>— Sì, andiamo via, andiamo nel salotto.</p>
                  <p>— E nella Sua camera non sarebbe meglio?</p>
                  <p>— No, no, nel salotto. Ma mi lasci!</p>
                  <p>Ella disse quest'ultime parole in atto così dignitoso e fiero che il
							dottore obbedì, si accontentò di seguirla. A lui premeva sopra tutto, in
							quel momento, allontanarla dalla balaustrata.</p>
                  <p>Marina s'incamminò lentamente, tenendo la mano destra nella tasca
							dell'abito. Il Vezza e il cameriere la guardarono passare, allibiti. Il
							dottore che la seguiva, si fermò un momento per dar un ordine
							all'infermiera. Intanto Marina arrivò alla porta.</p>
                  <p>Fanny, il cuoco e il giardiniere s'erano tirati da banda per lasciarla
							passare senza esserne visti. In sala le imposte erano chiuse a mezzo e
							le tende calate.</p>
                  <p>Silla stava sulla soglia del salotto. Vide Marina venire ed ebbe un
							momento d'incertezza. Non sapeva se farsi avanti o da parte o ritirarsi
							nel salotto. Ella fece due passi rapidi verso di lui, disse «oh buon
							viaggio» e alzò la mano destra. Un colpo di pistola brillò e tuonò.
							Silla cadde, Fanny scappò urlando, il dottore saltò in sala, gridò agli
							uomini «tenerla!» e si precipitò sul caduto. Il Vezza, il cameriere,
							l'altra donna corsero dentro gridando a veder che fosse. Il giardiniere
							e il cuoco vociferavano, si eccitavano l'un l'altro a trattener Marina,
							che, voltasi indietro, passò in mezzo a tutti, con la pistola fumante in
							pugno, senza che alcuno osasse toccarle un dito, attraversò la loggia,
							ne uscì per la porta opposta, la chiuse a chiave dietro di sè. Tutto
							questo accadde in meno di due minuti.</p>
                  <p>Il giardiniere e il cameriere, vergognandosi di sè, irruppero sulla
							porta, la sfondarono a colpi di spalla. Il corridoio era vuoto. Si
							fermarono incerti, aspettando un colpo, una palla nel petto, forse.</p>
                  <p>— Avanti, vili! — urlò il dottore slanciandosi in mezzo ad essi. Si fermò
							nel corridoio, stette in orecchi. Nessun rumore.</p>
                  <p>— Fermi lì, voi — diss'egli e saltò nella camera del conte.</p>
                  <p>Vuota. Le candele vi ardevano quiete.</p>
                  <p>Entrarono, egli nella camera da letto, gli altri due in quella dello
							stipo.</p>
                  <p>Vuote.</p>
                  <p>Il dottore si cacciò le mani nei capelli, esclamò rabbiosamente:</p>
                  <p>— Maledetti vili!</p>
                  <p>— In biblioteca! — disse il giardiniere.</p>
                  <p>Saltarono giù per le scale, il dottore primo. Toccato il corridoio, udì
							un rullìo, distinse la voce del commendatore che gridava:</p>
                  <p>— La barca! la barca! — Corse in loggia, s'affacciò al lago.</p>
                  <p>Marina, sola nella lancia, passava lì sotto, pigliava il lago piegando a
							levante. Sul sedile di poppa si vedeva la pistola.</p>
                  <p>— Al battello! — disse il dottore.</p>
                  <p>Il Vezza gli gridò dietro:</p>
                  <p>— Per la scaletta segreta!</p>
                  <p>Scesero per la scaletta segreta. Il dottore cadde e ruzzolò sino al
							fondo; ma fu tosto in piedi a tempo di udire una imprecazione del
							giardiniere che si fermò di botto sulla scala.</p>
                  <p>— Il battello non c'è — diss'egli. — L'ha mandato via col Rico prima di
							pranzo.</p>
                  <p>— Sarà tornato! — disse il dottore e spinse palpitando l'uscio della
							darsena.</p>
                  <p>Vuota. Le catene del battello e della lancia pendevano sull'acqua.</p>
                  <p>Fu per stramazzare a terra. Lì vicino, lo sapeva bene, non vi erano altre
							barche.</p>
                  <p>— Giardiniere! — diss'egli. — Al paese! Una barca e degli uomini.</p>
                  <p>Il giardiniere sparve per la porticina del cortile.</p>
                  <p>— Dio, Dio, Dio! — esclamò il dottore alzando le braccia.</p>
                  <p>Gli altri continuavano a gridare dalla loggia — Presto! Presto!</p>
                  <p>Ed ecco il giardiniere tornare di corsa.</p>
                  <p>— Occorre anche il prete? — diss'egli.</p>
                  <p>Il dottore gli mise i pugni al viso.</p>
                  <p>— Stupido, non vedi che sono venuto via io?</p>
                  <p>Colui non capì bene, ma tornò via, e il dottore corse di sopra.</p>
                  <p>Una finestra dell'ultimo piano si aperse, una voce debole domandò:</p>
                  <p>— Cosa c'è? Cos'è accaduto?</p>
                  <p>Era la Giovanna.</p>
                  <p>Qualcuno rispose dal cortile:</p>
                  <p>— È succeduto che hanno ammazzato il signor Silla.</p>
                  <p>— Oh Madonna Santa! — diss'ella.</p>
                  <p>Si udì il giardiniere gridare da lontano. Altre voci gli rispondevano. Il
							passo d'un contadino che scendeva a salti suonò sulla scalinata; lo
							seguì un altro. Venivan curiosi, avvertiti da una scintilla elettrica.
							Il padrone era morto; entrarono in casa arditamente. De' ragazzi
							passarono il cancello del cortile, scivolarono in casa essi pure,
							saliron le scale. Volevano entrare nel salotto, sapevano che l'uomo era
							là. Ne uscì il dottore entratovi un momento prima.</p>
                  <p>— Via — diss'egli con voce terribile.</p>
                  <p>I ragazzi fuggirono.</p>
                  <p>Quegli parlò a qualcuno ch'era rimasto dentro.</p>
                  <p>— Fino a che non venga il pretore, nessuno!</p>
                  <p>Poi chiuse l'uscio.</p>
                  <p>Il Vezza e gli altri si strinsero attorno affannati.</p>
                  <p>— Euh? — diss'egli. — Non ve l'ho detto prima? Passato il cuore.</p>
                  <p>Una finestra della sala era stata spalancata. Egli vi accorse e dietro a
							lui, in silenzio angoscioso, tutti: il Vezza, la gente di servizio, i
							due contadini. Fu aperta anche l'altra finestra. Saetta era già lontana
							a capo d'una lunga scia obliqua sul lago quasi tranquillo. Marina si
							vedeva bene, si vedeva l'interrotto luccicar dei remi. Il Vezza, ch'era
							miope, disse:</p>
                  <p>— È ferma.</p>
                  <p>Intatti non pareva avanzasse.</p>
                  <p>— No, no — risposero gli altri.</p>
                  <p>Uno dei contadini, soldato in congedo, ch'era salito sopra una sedia per
							veder meglio, disse:</p>
                  <p>— Con una carabina la butterei giù.</p>
                  <p>Fanny andò via singhiozzando, poi tornò a guardare.</p>
                  <p>— Ma per Dio, dove va? — esclamò il dottore.</p>
                  <p>Nessuno rispose.</p>
                  <p>Un minuto dopo, il contadino ch'era in piedi sulla sedia, disse:</p>
                  <p>— Va in Val Malombra. È dritta in mira alla valle.</p>
                  <p>Fanny ricominciò a strillare. Il dottore l'abbrancò per un braccio, la
							trascinò via e le impose di star zitta.</p>
                  <p>— Perchè in Val Malombra? — diss'egli.</p>
                  <p>— C'è un sentiero che passa la montagna — rispose l'altro — e mena poi
							giù sulla strada grossa.</p>
                  <p>— Non si può prenderlo quel sentiero dalla riva di Val Malombra — osservò
							il secondo contadino.</p>
                  <p>— Si può sì. Basta andar su al Pozzo dell'Acquafonda. È un affare di
							cinque minuti.</p>
                  <p>— Eccoli! — gridò la moglie del giardiniere.</p>
                  <p>Un battello a quattro remi usciva rapidamente dal seno di R... per
							gettarsi di fianco sulla lancia.</p>
                  <p>Il dottore si accostò le palme alla bocca, urlò a quella volta: —
							Presto!</p>
                  <p>— La prenderanno? — chiese il commendatore.</p>
                  <p>— In acqua, no — si rispose. — La lancia in quattro colpi è a terra; per
							quelli là ci vogliono dieci minuti. Saetta si avvicinava al piccolo
							golfo scuro di Val Malombra. Il battello era in faccia al Palazzo. Ad un
							tratto due uomini lasciarono i remi e saltarono di prora gridando, non
							s'intendeva che.</p>
                  <p>— Una barca! — esclamò il dottore.</p>
                  <p>— Ferma! — urlò con quanto fiato aveva. — Ferma la lancia!</p>
                  <p>Poi si volse ai due contadini.</p>
                  <p>— È il pretore. In fondo al giardino voialtri! E gridate!</p>
                  <p>Urlò ancora, spiccando le sillabe:</p>
                  <p>— Assassinio! Ferma la lancia!</p>
                  <p>Infatti un'altra barca veniva da levante verso il Palazzo, passava allora
							a un tiro di fucile da Saetta. Malgrado il vociar disperato dal battello
							e dal Palazzo, quella barca seguiva sempre, tranquillamente, la sua
							via.</p>
                  <p>— Non sentono — disse il dottore. — Gridate tutti, per Dio!</p>
                  <p>Egli stesso fece uno sforzo supremo.</p>
                  <p>Il Vezza, i domestici, le donne gridarono con voce strozzata,
							impotente:</p>
                  <p>— Ferma la lancia!</p>
                  <p>La barca veniva sempre avanti.</p>
                  <p>Saetta scomparve.</p>
               </div>
               <div n="8" type="chapter" xml:id="IT0240040008">
                  <head>CAPITOLO VIII.</head>
                  <head>Finalmente amato.</head>
                  <p>Un'ombra nera comparve sulla porta aperta del salotto di don Innocenzo,
							nascondendo il cielo stellato; una voce disse:</p>
                  <p>— Niente.</p>
                  <p>Il curato non la riconobbe, alzò il paralume della lucerna.</p>
                  <p>— Ah! Niente? — diss'egli.</p>
                  <p>— Niente? — ripetè Steinegge.</p>
                  <p>Si alzarono ambedue in fretta, si accostarono al nuovo venuto.</p>
                  <p>— C'erano sei uomini — disse costui, il sindaco, con la sua soffice e
							solida placidità lombarda. — Quattro guardie nazionali e due
							carabinieri. Han girato tutto il bosco. Già se ci fosse stata,
							l'avrebbero trovata anche i primi quattro del battello che sono arrivati
							a terra un dieci o dodici minuti dopo di lei. Il bello è da vedere dov'è
							quella lì.</p>
                  <p>Steinegge gli accennò, con una faccia supplichevole, di tacere, di
							uscire. Il sindaco non capiva, ma seguì nell'orto gli altri due che,
							fuori, gli sussurravano una parola.</p>
                  <p>— Ah! — diss'egli.</p>
                  <p>Non aveva veduto nel salotto un'altra persona seduta in un angolo tra il
							canapè e la parete. Ella non aveva dato segno di vita all'apparir del
							sindaco nè durante il suo discorso, ma si alzò poi che il salotto rimase
							vuoto e venne sulla porta dell'orto dove il lume della modesta
							lucernetta moriva nelle grandi ombre chiare della notte serena senza
							luna.</p>
                  <p>— C'è chi vuol sostenere — diceva il sindaco dilungandosi con il curato e
							Steinegge verso il cancello — che abbia preso i monti. Ma s'immagini un
							po' una donna come quella se vuol prendere i monti! Per andar dove, poi?
							Io non ci metto nessun dubbio, Lei è giù, quieta come un olio, nel Pozzo
							dell'Acquafonda, sa bene, quel buco che c'è là in Val Malombra.</p>
                  <p>Edith non potè udire altro, perchè coloro svoltarono il canto della casa
							e in cucina c'era crocchio, si parlava forte. Ell'andò a sedere sul
							muricciuolo in faccia alla porticina chiara che gittava tante
							chiacchiere nella notte solenne.</p>
                  <p>Erano tutte donne là in cucina, vecchie comari linguacciute, amiche di
							Marta.</p>
                  <p>— Maledette zucche — diceva una voce rude, soverchiando le altre — non
							capite che la è sempre stata matta, peggio, quasi, di quella d'una
							volta? Lui era il suo amoroso, che anche l'estate passato, quando fu
							qui, si trovarono insieme di notte fuori di casa, e questo lo ha
							raccontato anche il «<foreign>pitòr</foreign>» se vi ricordate bene.
							Adesso lui voleva piantarla e lei non ha detto nè uno nè due, e ha fatto
							il colpo. Eh! Ce ne sono bene tutti i giorni, sulle gazzette di quei
							fatti lì!</p>
                  <p>— Oh anima! — disse un'altra comare. — E come faceva ad averci le
							pistole?</p>
                  <p>— Ce l'ha sempre avute le pistole. Almeno questo agosto ce le aveva di
							sicuro, perchè il giardiniere lo raccontava che la sua padroncina si
							divertiva a sparare addosso alle statue.</p>
                  <p>— E il signor dottore — saltò su una terza — dice che aveva paura che la
							si volesse ammazzar lei; ma che non ci è mai venuto in mente che volesse
							ammazzar quell'altro.</p>
                  <p>— Non avrà saputo bene la storia. Sì che si voleva ammazzare quella lì!
							Dicono ch'è giù nel Pozzo dell'Acquafonda. Credeteci voialtre. So
							anch'io che non l'hanno trovata. Una gamba di quella sorta! L'ho
							incontrata io due o tre volte su per i boschi. Bisognava vedere che
							demonio! Chi sa dove l'è a quest'ora. Guardate, se ha incontrato quella
							compagnia di zingari che c'è intorno, non mi stupirei niente che si
							fosse messa con loro. E non son mica io sola che la pensi così.</p>
                  <p>Le altre non credevano, dicevano che bisognerebbe scandagliare il Pozzo
							dell'Acquafonda. Ma questo non era possibile per la profondità grande e
							perchè il Pozzo era tutto a gomiti.</p>
                  <p>Intanto il sindaco, il curato e Steinegge ritornarono sempre discorrendo
							sui propri passi. Essi dovettero vedere bene Edith sul muricciuolo,
							perchè dalla porta della cucina un poco di chiarore giungeva sino a
							lei.</p>
                  <p>— Credano pure — diceva il sindaco — qui la è una voce sola: se lei era
							matta, lui era un poco di buono anche lui. Perchè già è stata una gran
							figura quella di venir qua a far l'amore con la signora donna Marina
							intanto che il povero signor conte era in punto di morte, e proprio
							quando lei doveva sposarsi con un altro. Ci pare? Diceva giusto il
							pretore stasera che la ci sta bene d'aver fatto quella fine.</p>
                  <p>Steinegge aveva visto Edith, ma pensò che fosse meglio per lei udire
							queste cose, poichè il curato gli aveva fatto sperare che non si
							trattasse di una passione profonda.</p>
                  <p>— Mi sono ingannato anch'io — diss'egli — ed era facile ingannarsi su
							quest'uomo, perchè era simpatico, assai simpatico. Io credo che era
							infinitamente meglio in parole che in fatti. Non ha mai avuto sentimento
							vero nè per la marchesina di Malombra nè per altra persona, io direi.
							Vedete, ho conosciuto molti di questi letterati. Sono tutti così.
							Sentono l'amore ora qui, ora lì come un male nervoso che non è mai
							serio. L'altro giorno è corso al Palazzo, oggi andava via, chi sa domani
							dove si sarebbe attaccato!</p>
                  <p>— Bene — disse don Innocenzo — <foreign>parce sepulto</foreign>.</p>
                  <p>— E ha sentito della lettera? — disse il sindaco.</p>
                  <p>— No. Che lettera?</p>
                  <p>— Questo è il bello. Quel signor commendatore ha come frugato nella roba
							del signor Silla e ci ha trovato dentro una lettera incominciata. Non
							c'è su nomi, non c'è su che «caro zio» e poi una pagina di scritto che
							somiglia a un testamento. Pare proprio che sapesse di esser vicino a
							fare la fine che ha fatta. Come la spiegano loro?</p>
                  <p>— Lo avrà minacciato di ammazzarlo — disse don Innocenzo.</p>
                  <p>— Gran brutte cose — concluse il sindaco — gran brutti pasticci! Anche
							viver da galantuomini è una bella roba, non è vero, signor Curato? Di
							quegli affari lì non ne capitano.</p>
                  <p>— Non giudichiamo nessuno — rispose il curato.</p>
                  <p>Dopo un breve silenzio il sindaco tolse congedo. Gli altri due lo
							accompagnarono sino al cancello. Quando egli si fu allontanato,
							Steinegge cinse col braccio la vita di don Innocenzo, gli posò la fronte
							sopra una spalla.</p>
                  <p>— Povera Edith, povera Edith — diss'egli.</p>
                  <p>— Non tema, è forte la sua Edith, e ha poi in sè un'altra forza che vince
							tutto, anche la morte.</p>
                  <p>— Sì, ma soffrirà, soffrirà! Non Le pareva però che gli fosse molto
							attaccata, non è vero? Me lo ha già detto, ma me lo dica ancora, mi dica
							proprio sinceramente quel che pare a Lei.</p>
                  <p>Era scuro, per fortuna, e Steinegge non poteva vedere sul viso sincero di
							don Innocenzo i suoi veri convincimenti, il dolore d'aver incoraggiato
							esso pure l'affetto di Edith per quell'infelice.</p>
                  <p>— Mi pare di no, — rispose strascicando le parole. — Spero di no. Era una
							conoscenza molto recente. Spero che potrà dimenticare presto ogni cosa
							come un brutto sogno. Ha pensato bene Lei, di partire domattina. Me ne
							dispiace, ma è necessario. Là a Milano bisogna non parlarne più, mai
							più. E adesso zitto.</p>
                  <p>Si avvicinarono a Edith camminando adagio, senza parlare. Quando
							arrivarono a lei, ella si alzò, si unì ad essi. Tornarono insieme, lungo
							il muricciuolo, sino in faccia alla porta del salotto. Steinegge piegò a
							quella volta, Edith sedette sul muricciuolo.</p>
                  <p>— Ah — diss'egli fermandosi — io credeva...</p>
                  <p>— Non qui, papà?</p>
                  <p>— Mi pare che per te fosse meglio entrare.</p>
                  <p>Ella si alzò, abbracciò silenziosamente suo padre e rientrò in salotto
							con lui, andò a sedere nell'angolo di prima. Steinegge e il curato
							sedettero anch'essi muti, guardando oscillar l'ombra intorno al
							piedestallo della lucerna. Le voci della cucina si spensero. Una dopo
							l'altra le amiche di Marta passarono nell'orto, come ombre di lanterna
							magica, davanti al salotto, sussurrandovi dentro un riverisco. Si udì il
							canto dei grilli e delle rane giù per le bassure dei prati.</p>
                  <p>— A che ora gli hai detto, papà, al vetturino? — chiese Edith.</p>
                  <p>— Alle cinque e mezzo, cara, per il treno delle otto e mezzo.</p>
                  <p>— E adesso che ore sono?</p>
                  <p>— Le dieci.</p>
                  <p>Non parlarono più. Un quarto d'ora dopo entrò Marta per vedere se vi
							fossero disposizioni di andare a letto. Guardò un momento, esitante, il
							suo padrone e si ritirò in punta di piedi come sarebbe uscita di chiesa
							in un momento solenne. Poco dopo rimise dentro la testa e domandò se
							doveva chiudere le imposte.</p>
                  <p>— No, no — rispose Edith.</p>
                  <p>— Non è un poco umido? — disse Steinegge volgendosi a don Innocenzo.</p>
                  <p>— Oh no, a quest'altezza no — rispose il curato.</p>
                  <p>Ma Edith, si curava ella se fosse o non fosse umido? Per quella porta si
							vedeva un arco di cielo azzurro tutto occhi scintillanti.</p>
                  <p>Stelle, soggiorno di pace, come siete lontane, dolcezza e speranza
							nostra! Come si sente guardandovi quando il cuore è puro, la piccina
							vanità odiosa di tante cose che paiono grandi al sole, la bellezza
							sublime della morte! Indefinita via delle anime che salgono eternamente
							di vita in vita, di splendore in splendore, come si sospira, nella
							tristezza, che la notte veridica tolga via dagli occhi nostri il
							chiarore cieco che nasconde te e le tue case lucenti! Allora lo spirito
							vien meno di desiderio, si figura essere atteso lassù, esser compianto,
							esser guardato con dolcezza grave da gente che ci ama, conosce il
							mistero che ci condanna qui al dolore, conosce i nostri pensieri e vede
							i nostri errori tacendo, perchè un'alta potenza inflessibile lo
							vuole.</p>
                  <p>Marta girava per la cucina, sprangava gli usci, tossiva, preparava i
							lumi, battendoli sulla tavola. Allora Edith ruppe il silenzio.</p>
                  <p>— Sarai stanco, papà — diss'ella — e domani devi svegliarti per
							tempo.</p>
                  <p>Steinegge fu lievemente commosso di udir così calma la dolce voce.</p>
                  <p>— Io credo che andrò a letto, sì — diss'egli. — Domattina prima di
							partire debbo stare anche un poco qui col signor curato.</p>
                  <p>Questi chiamò Marta, le disse di portare un lume e di porre le chiavi
							della chiesa in salotto, sul tavolo, prima di andare a coricarsi.</p>
                  <p>Edith non si moveva.</p>
                  <p>— E tu — disse Steinegge — non vieni?</p>
                  <p>Ella rispose che non aveva sonno, lo pregò di lasciarla ancora un pochino
							con don Innocenzo, per quest'ultima sera.</p>
                  <p>Suo padre si dolse affettuosamente che lo mandasse a letto lui.</p>
                  <p>— Ma tu ne hai bisogno — diss'ella.</p>
                  <p>Lo abbracciò, gli susurrò all'orecchio un saluto commosso. Egli balbettò
							poche parole incomprensibili, prese il lume e salì le scale come se
							andasse, colla sciabola in pugno, al nemico.</p>
                  <p>Marta recò un altro lume pel suo padrone; ma don Innocenzo, a un cenno di
							Edith, congedò la domestica, le disse di andare pure a letto.</p>
                  <p>Appena si dileguò su per le scale il rumore de' passi di costei, Edith
							giunse le mani e guardò il curato.</p>
                  <p>— Dio L'ha esaudita — diss'egli. — Ha accettato il Suo sacrificio.</p>
                  <p>Ella lo guardava sempre, a mani giunte, e non parlava; ma le si vedevano
							lagrime negli occhi. Don Innocenzo, guadagnato, oppresso da quel dolore
							intenso, tacque.</p>
                  <p>Edith piegò la fronte sul braccio del canapè e disse piano con voce
							soffocata:</p>
                  <p>— Non poterlo difendere!</p>
                  <p>Riprese dopo un momento di silenzio:</p>
                  <p>— Anche mio padre! Tanto ingiusto!</p>
                  <p>— Ma no, ingiusto — si provò a dire don Innocenzo.</p>
                  <p>Ella alzò una mano senza rispondere, mordendosi le labbra e, vinto il
							singhiozzo che l'assaliva, disse:</p>
                  <p>— Venga qua.</p>
                  <p>Il curato, stretto egli pure alla gola dall'emozione, sedette sul canapè,
							vicino a lei.</p>
                  <p>— Vengo — diss'egli — ma non parliamo di questo, parliamo dell'altra
							buona notizia che Suo padre Le ha dato e che ha dato anche a me. Tutto
							il resto è stato un cattivo sogno di cui non abbiamo colpa;
							dimentichiamolo.</p>
                  <p>— No — rispose Edith con passione — non me l'ha detto Lei ieri sera che
							dovevo portarlo nel cuore? E adesso che tutti lo accusano, lo insultano,
							ed egli non può dire una sola parola di difesa, avendone tante, io, don
							Innocenzo, lo dimenticherò, lo abbandonerò anche col pensiero? Mai fin
							che avrò vita, e spero che lo potrà sapere nel mondo più giusto in cui
							si trova. Lui senza sentimento? Ascolti.</p>
                  <p>Il curato piegò il fianco e il capo verso di lei che sempre china sul
							braccio del canapè, parlava con un fil di voce.</p>
                  <p>— Vorrei che lo avesse conosciuto come l'ho conosciuto io. Aveva un
							sentimento vero, sa, più delicato di quello di una donna. Ed è stata la
							sua sventura, perchè così non poteva riuscire nel mondo nè intendersi
							con la gente solita. E si è chiuso in sè, nelle sue amarezze. Quando poi
							gli è mancato un ultimo appoggio, è caduto. Io credo che avesse
							religione: ho inteso da lui discorsi pieni di sentimento religioso.
							Quando parlava di Dio e dello spirito, si esaltava. Aveva capito, egli,
							i miei segreti pensieri circa mio padre e li approvava nel suo cuore. Me
							ne sono accorta un giorno dal modo che mi guardò incontrandoci mentre
							uscivamo dal Duomo, mio padre ed io. Veniva da noi quasi tutti i giorni
							e non ho mai udita una parola che fosse da riprendere. Era scrupoloso in
							questo... Noi in Germania non siamo educate come le giovani italiane e
							conosciamo più il mondo: ma egli aveva un tal rispetto per me, una tal
							prudenza in tutti i suoi discorsi, come se io fossi una bambina di dieci
							anni. Anche nella sera al passeggio mi parlò con effusione di cuore,
							senza una parola sola diretta che potesse turbarmi e farmi arrossire. E
							adesso sentir quel sindaco fare quei discorsi orribili!</p>
                  <p>— No... non mi pare, — balbettò don Innocenzo.</p>
                  <p>— Ho udito tutto, tutto, signor curato. Io sono sicura che se egli è
							ritornato al Palazzo, vi fu richiamato da lei, chi sa in che modo, con
							quali istanze! Mi ricordo troppo i discorsi che mi ha fatto andando
							all'Orrido. Le dico che sono sicura come se avessi veduta la lettera o
							il telegramma. E lui allora era negletto o respinto da tutti. Chi sa,
							chi sa, don Innocenzo, che cattivi pensieri avrà avuto, povero giovane,
							vedendosi trattar così bruscamente da me, con tutti i miei principî
							religiosi! Lui che domandava aiuto per non affondare! Potevo ben fare
							diversamente, esser sincera, parlargli allora come gli ho scritto dopo;
							ma ho creduto...</p>
                  <p>Non potè continuare.</p>
                  <p>— No, signora Edith — rispose don Innocenzo, — non bisogna mettersi in
							mente queste cose. Come poteva Ella prevedere un caso simile? Volendo
							compiere un sacrificio tanto nobile, si è comportata nel modo più
							saggio, con lo scopo di non favorire illusioni, di lasciare il giovane
							interamente libero... La sua coscienza è purissima e dev'esser
							tranquilla.</p>
                  <p>Dopo qualche tempo Edith levò il viso.</p>
                  <p>— E non esser qui domani! — diss'ella.</p>
                  <p>— È meglio, creda. Non potrebbe dissimulare con suo padre; e chi sa
							quanto soffrirebbe di vederla così.</p>
                  <p>— Almeno — sussurrò Edith — guardi che qualche pietosa creatura lo segua
							anche lui. Preghi anche dopo — soggiunse — e faccia pregare.</p>
                  <p>Don Innocenzo glielo promise, ma ella non era contenta ancora, aveva
							qualche penosa parola da aggiungere.</p>
                  <p>— Hanno scritto a' suoi parenti?</p>
                  <p>— Non lo so.</p>
                  <p>— Già non lo amavano neppur essi. Vorrei pensare io per una memoria, come
							posso. Bisognerebbe che mi aiutasse Lei perchè nessuno ha da saper
							niente e mio padre meno di tutti.</p>
                  <p>Don Innocenzo le prese una mano, gliela strinse silenziosamente.</p>
                  <p>— Le manderò un piccolo disegno da Milano — disse ella. — Per questa cosa
							Lei mi scriverà ferma in posta.</p>
                  <p>— Farò tutto — rispose il prete — come per un fratello.</p>
                  <p>L'olio della lucerna veniva meno, la notte entrava nella camera.</p>
                  <p>Don Innocenzo si alzò.</p>
                  <p>— Adesso vada a riposare — diss'egli. Ma Edith chiese di aspettare un
							poco onde ricomporsi pel caso che suo padre non dormisse ancora e la
							chiamasse.</p>
                  <p>— Guardi — disse affacciandosi alla soglia — che pace!</p>
                  <p>S'appoggiò allo stipite contemplando il cielo che si veniva coprendo di
							nubi. Però molte stelle scintillavano ancora in mezzo a grandi finestre
							azzurre. L'orologio della chiesa suonò le undici.</p>
                  <p>— Un'ora — disse Edith — e poi è finito anche questo giorno. Mi pare che
							domani il sole nascerà di un altro colore e che lo vedrò poi sempre
							così. Quanti anni ancora?</p>
                  <p>— Oh molti, molti. Glieli auguro con tutto il cuore.</p>
                  <p>— Non so. Penso a mia madre.</p>
                  <p>— Perchè a Sua madre?</p>
                  <p>Edith non rispose, prese un bastone ch'era lì fuori appoggiato al muro e
							tracciò con la punta dei segni sulla ghiaia.</p>
                  <p>— Cosa fa? — chiese il curato.</p>
                  <p>— Nulla — diss'ella e colla punta stessa diede di frego a quei segni.</p>
                  <p>La finestra di suo padre fu aperta in quel momento. Lo si udì
							esclamare:</p>
                  <p>— Cosa è questo? Ancora alzati?...</p>
                  <p>— Ancora, papà. Non senti che notte dolce? Non abbiamo sonno.</p>
                  <p>— Si fa scuro verso i monti, eh? Io ho paura che avremo acqua domattina.
							Sai, Edith, ho pensato che a Milano bisogna ricordarsi della lezione in
							casa Pedulli-Ripa poichè siamo partiti senza avvertire la signora.</p>
                  <p>— Sì, papà.</p>
                  <p>— Sarebbe bene anche andare dalla signora M... che riceve domani.</p>
                  <p>— Volentieri, papà.</p>
                  <p>— Scusa, avresti per caso veduto il mio bastone?</p>
                  <p>— È qui.</p>
                  <p>— Vuoi essere così buona di portarmelo su per unirlo all'ombrello e di
							portarmi anche il portasigari che ho dimenticato in salotto?</p>
                  <p>— Vengo subito, papà.</p>
                  <p>Ella entrò nel salotto e fece a don Innocenzo un saluto silenzioso con la
							mano. Quegli raccolse il portasigari lasciato da Steinegge sopra una
							sedia e lo porse a lei che, conoscendone l'origine, lo prese senza
							guardarlo.</p>
                  <p>Il curato, rimasto solo, pensò:</p>
                  <p>— Cos'avrà scritto?</p>
                  <p>Spense la lucerna, aspettò che Steinegge chiudesse la finestra e che
							tacessero i passi sul soffitto del salotto; quindi tolse il suo
							lumicino, andò fuori e si curvò, inchinandolo sulla ghiaia, a
							guardare.</p>
                  <p>Certo era stata tracciata una parola nella ghiaia, ma non si poteva
							decifrarla perchè la prima metà n'era cancellata. Ne rimanevano intatte
							le quattro ultime lettere, rigide lettere straniere che il curato, dopo
							molto studio, lesse così:</p>
                  <p>. . . mweh.</p>
                  <p>Il resto era illeggibile.</p>
                  <p>— Weh deve significare male in tedesco — disse tra sè don Innocenzo. — Ma
							l'm?</p>
                  <p>Finì di cancellare la parola e rientrò, pensoso, in salotto.</p>
                  <p>Intanto nell'ombre sinistre del Palazzo, l'angelo del Guercino pregava
							senza posa per l'uomo gettato d'un colpo, a tradimento, nell'eternità.
							La sua vita era stata breve, povera di opere, macchiata di molte segrete
							miserie e, sulla fine, di errori già misurati dal duro giudizio umano.
							Tuttavia, egli aveva sostenute virilmente le battaglie dello spirito,
							cadendo a ogni tratto, ma rialzandosi, ferito, per combattere ancora;
							aveva amato sino alla febbre e alle lagrime, divini fantasmi che non ha
							la terra, ideali di una vita sublime che intravvedeva, tribolato e solo,
							nel futuro; era passato più volte con amaro cuore ma con fermo viso tra
							la noncuranza degli uomini e il silenzio di Dio, sentendosi sulla testa
							l'ombra di un nemico derisore; peggio ancora, sentendosi mal connesso
							nell'intima sua essenza, afflitto da dolorose contraddizioni, inetto
							alle opere grandi che vagheggiava, alle piccole che lo premevano, a
							farsi amare, a vivere; sospinto quindi ogni giorno un passo, dalla
							violenta malignità delle cose e dalle infermità della propria natura, a
							qualche paurosa rovina.</p>
                  <p>Scoprendogli il volto lo si sarebbe veduto placido. Forse lo spirito,
							deposti gli uffici del moto e del senso, sciolto da ogni legame vitale,
							vi posava ancora tranquillo; come chi è sul punto di lasciar per sempre,
							dopo lungo soggiorno, una casa onde pur desiderava partirsi, che sta
							sulla soglia contento, ma senza rancori ormai nè impazienze, anzi con
							un'ombra di pietà per le camere chiuse, abbandonate al silenzio. Sapeva
							di andare alla pace, al sospirato riposo; e sapeva pure, nella chiara
							visione appena incominciata per esso, di essere finalmente amato,
							secondo i suoi sogni della vita terrestre, da un cuore tenero e forte
							che gli sarebbe fedele senza fine. Sulla faccia opposta di tante cose
							che guardate da questo nostro lato della morte gli eran parse
							iniquamente oscure, ammirava un ordinato disegno, una luce di bontà e di
							sapienza.</p>
                  <p>Ma le fontane, discorrendo tra loro nella notte quieta, dicevano che
							Marina era passata come Cecilia, il conte Cesare come i suoi avi, che
							nuovi signori verrebbero per passare alla loro volta e non valeva la
							pena di turbarsene. Quando, presso l'alba, uscì la luna e si posò sul
							pavimento della loggia, sulla pompa delle dracene e delle azalee che
							nessuno aveva pensato a rimuovere, ella parve cercar là dentro, col suo
							sorriso voluttuoso, ciò che non si trovava ancora, quella notte, nel
							Palazzo, ma che la vicenda delle cose umane vi ha quindi portato: degli
							altri occhi da empir di chimere, degli altri cuori da muovere alla
							passione, invece di quelli che se n'erano appena liberati per
							sempre.</p>
                  <p>Fine.</p>
               </div>
            </div>
         </div>
      </body>
   </text>
</TEI>
