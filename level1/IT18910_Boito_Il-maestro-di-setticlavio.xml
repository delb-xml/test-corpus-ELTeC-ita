<?xml version="1.0" encoding="UTF-8"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0"
     xmlns:e="http://distantreading.net/eltec/ns"
     xml:lang="it"
     xml:id="IT18910">
   <teiHeader>
      <fileDesc>
         <titleStmt>
            <title>Il maestro di setticlavio : ELTeC edition</title>
            <author>Boito, Camillo (1836-1914) </author>
            <respStmt>
               <resp>Editor</resp>
               <name>Ciotti, Fabio</name>
            </respStmt>
         </titleStmt>
         <extent>
            <measure unit="words">32277</measure>
         </extent>
         <publicationStmt>
            <publisher ref="https://distant-reading.net">COST Action "Distant Reading for European
          Literary History" (CA16204)</publisher>
            <distributor ref="https://zenodo.org/communities/eltec/">Zenodo.org</distributor>
            <date when="2019-11-14"/>
            <availability>
               <licence target="https://creativecommons.org/licenses/by/4.0/"/>
            </availability>
            <ref type="doi" target="https://doi.org/10.5281/zenodo.3462435"/>
            <!--Published as part of ELTeC : -->
         </publicationStmt>
         <sourceDesc>
            <bibl type="digitalSource">
               <ref target="https://www.liberliber.it/online/autori/autori-b/camillo-boito/il-maestro-di-setticlavio/"/>
            </bibl>
            <bibl type="printSource">
               <title>Il maestro di setticlavio (Novelle veneziane)</title>
               <author>Boito, Camillo</author>
               <respStmt>
                  <resp>Editor</resp>
                  <name> Passigli, Stefano</name>
               </respStmt>
               <pubPlace>Firenze</pubPlace>
               <publisher>Passigli Editore</publisher>
               <date>1990</date>
            </bibl>
            <bibl type="firstEdition">
               <date>1891</date>
            </bibl>
         </sourceDesc>
      </fileDesc>
      <encodingDesc n="eltec-1">
         <p>Downloaded from Liberliber</p>
      </encodingDesc>
      <profileDesc>
         <langUsage>
            <language ident="ita">Italian</language>
            <language ident="ven">Venetian dialect</language>
            <language ident="lat">Latin</language>
            <language ident="fre">French</language>
         </langUsage>
         <textDesc>
            <e:authorGender key="M"/>
            <e:size key="short"/>
            <e:reprintCount key="unspecified"/>
            <e:timeSlot key="T3"/>
         </textDesc>
      </profileDesc>
      <revisionDesc>
         <change when="1998-11-20"> First electronic edition in LiberLiber: Stefano D'Urso</change>
         <change when="2019-07-17">XML-TEI encoding for ELTeC: Eleonora Peruch</change>
         <change when="2022-02-03"> Revision in ELTeC format: Guadagno, Daniele </change>
      </revisionDesc>
   </teiHeader>
   <text xml:id="IT001">
      <body>
         <div type="chapter" xml:id="IT001001" n="1">
            <head>IL MAESTRO DI SETTICLAVIO</head>
         </div>
         <div type="chapter" xml:id="IT0010010001" n="1.1">
            <head>I</head>
            <p>L'uno insisteva timidamente:</p>
            <p>"Eppure, maestro, mi scusi. In fondo è un buon giovine. Ha un gran capitale in quella sua
          voce da Mirate".</p>
            <p>L'altro ripeteva risolutamente:</p>
            <p>"No, no e poi no. Tu non capisci niente. Gli basterebbe mangiarsi quel po' di dote. È uno
          scavezzacollo. Povera Nene!".</p>
            <p>L'uno stava alla coda del pianoforte, in piedi, con la testa bassa; l'altro seduto alla
          tastiera. Al di là dell'uscio chiuso si sentiva una vocina soave canterellare.</p>
            <p>Il meno vecchio, quegli che stava in piedi, era alto di statura, magro, sbarbato; aveva
          intorno a sessant'anni, ma ne mostrava di più, sebbene i capelli fossero tuttavia folti e
          quasi neri, ed i denti grandi, quando l'ampia bocca si apriva, apparissero tutti regolari
          e candidi. Vedendolo passare in cotta fra gli altri cantori nella lunghissima fila della
          processione del <foreign xml:lang="lat" rend="italic">Corpus Domini</foreign>, che in
          quegli anni aveva ancora luogo attorno alla piazza di San Marco, sembrava tale e quale uno
          dei cantori dipinti l'anno 1496 da Gentile Bellino nel gran quadro della processione
          famosa delle Reliquie. Un veneziano puro e pretto. Naso lungo aquilino, mento grosso un
          poco sporgente, labbra sottili. Cantava il basso profondo, scendendo al <emph rend="italic">Do</emph> sotto, toccando appena il <emph rend="italic">Re</emph> sopra; e
          non ostante gorgheggiava con facilità, interrompendosi spesso per ischiarirsi la gola con
          tanto fragore, che pareva una cannonata. Conduceva spesso i suoi allievi a cantare in coro
          nella cappella di San Marco; ma prima voleva che andassero in un <emph rend="italic">bacaro</emph>
               <ref target="#note1"/> a berne un quartuccio per uno (egli faceva qualche ritornello) ed a
          mangiare un'aringa, appena scaldata sulla graticola, perché giurava che le aringhe salate
          ripuliscono, e ingigantiscono la voce. Quando, di botto, cacciava fuori una nota,
          tremavano le piccole invetriate della bettola.</p>
            <p>L'altro, che diceva risolutamente di no, era un vecchietto piccolo, snello, vispo,
          pulito, di ottant'anni passati, con un'aureola d'argento intorno alla fronte senza rughe,
          con le guance nude rosee, e due occhietti in cui si leggeva la bontà serena. Allievo del
          Furlanetto, cantava da tenore; e ancora, socchiudendo appena le labbra, lasciava uscire
          una vocina flebile flebile; intonatissima, limpidissima, che pareva scendesse dall'alto.
          Da cinquant'anni aveva l'ufficio di maestro dei cori nella cappella.</p>
            <p>Il basso, Luigi Zen, non sapeva fare sul pianoforte altro che qualche accordo. Cercava
          ben bene le note una ad una, poi, contento di averle alla fine trovate, si sfogava a
          pestar sui tasti; e intanto gli scolari attendevano che il secondo accordo nascesse sotto
          le lunghe dita. Finivano per cantare senza nessun accompagnamento, salvo le battute
          d'aspetto picchiate dal maestro fragorosamente coi piedi e con le mani e contate a gran
          voce.</p>
            <p>L'accompagnamento lo faceva sentire di quando in quando il maestro dei cori, Annibale
          Chisiola, in casa sua, sopra uno strumento, che stava tra il gravicembalo e la spinetta; e
          le bianche mani del vecchietto andavano sulla tastiera senza scosse, senza scatti, mentre
          le dita, incurvate sotto le palme, non pareva si muovessero affatto. Eppure le scale, i
          trilli, i gruppetti, gli arpeggi si succedevano con una precisione, una rapidità, una
          scorrevolezza ammirabili. Le più intricate fughe delle partiture manoscritte erano
          sgrovigliate all'improvviso. I canoni, le imitazioni, i moti contrari assumevano sotto
          quei dorsi convessi delle piccole mani una chiarezza lampante.</p>
            <p>Se il canto degli allievi procedeva liscio sopra l'accompagnamento, che udivano per la
          prima volta; se i duetti ed i terzetti andavano innanzi senza intoppi, la faccia dello Zen
          raggiava di consolazione. Il Chisiola, indulgente, bisbigliava:</p>
            <p>"Non c'è male. Proprio benino. Bravi figliuoli".</p>
            <p>Ma talvolta interrompeva per dare un consiglio, per correggere uno sbaglio, per far
          ripetere un passo, ed allora lo Zen, rannuvolandosi, prendeva le difese del proprio
          scolaro, e rifaceva il canto con il suo vocione portentoso, sicché il vecchietto finiva
          per turarsi le orecchie, dicendo:</p>
            <p>"Si sente che l'hai proprio mangiata oggi l'aringa salata". Il basso Zen era conservatore
          arrabbiato. Per esempio, non poteva soffrire le opere del Verdi: ne diceva un mondo di
          male, specialmente del <title rend="italic">Rigoletto</title>, allora fresco fresco;
          resisteva, finché poteva, al desiderio dei giovani, quando volevano studiarle; si
          bisticciava perciò anche col Chisiola, il quale gli aveva insegnato a cantare quasi mezzo
          secolo addietro. Un giorno che, a proposito di uno scolaro, baritono verdiano per la
          pelle, la questione s'era incalorita più del solito, il vecchietto roseo, fissando in
          volto il suo bisbetico discepolo con uno sguardo di rimprovero affettuoso, gli disse:</p>
            <p>"Il Verdi, sai, vale quanto il Rossini, il Cimarosa od il Furlanetto" e l'altro,
          scandalizzato, alzava le spalle, ghignando.</p>
            <p>"Tu vorresti" continuava il maestro "che il mondo si fosse fermato agli anni della tua
          giovinezza, quelli degli amori e della presunzione; ma, vedi, fra noi e la musica c'è
          questa differenza, che noi abbiamo una sola maniera di essere onesti, mentre la musica ha
          infinite maniere di essere bella; e noi invecchiamo e siamo mortali (anzi' io me ne sto
          già mezzo in sepoltura), mentre la musica è eterna".</p>
            <p>Lo Zen abbassò la testa, come un can barbone scottato; poi se ne andò nello sguancio di
          una finestra, ove un giovinetto stava ripassando da sé, con la musica sotto gli occhi, un
          allegro, che diceva: <emph rend="italic">Amor perché mi pizzichi, mi pizzichi, mi pizzichi
            perché?</emph> e continuava: <emph rend="italic">Amor perché mi stuzzichi, mi stuzzichi,
            mi stuzzichi perché?</emph> Il basso borbottò nelle orecchie del giovinetto, credendo di
          parlare sottovoce:</p>
            <p>"È un sant'uomo. Darei gli ultimi anni della mia vita per allungare la sua. Ma in musica,
          per Bacco, è un carbonaro".</p>
            <p>"E tu" replicò sorridendo il vecchietto, che aveva l'udito fine "sei un sanfedista".</p>
            <p>Per una cosa lo Zen si sarebbe fatto squartare innanzi di cedere: pel metodo di legger
          musica. Aveva da essere il setticlavio, non altro che il setticlavio. E se qualcuno gli
          faceva osservare che oramai tutti leggevano col metodo comune, egli, fremendo di bile,
          tuonava:</p>
            <p>"Non è possibile. Asini hanno da essere senza il setticlavio. Il setticlavio è il vangelo
          della musica: la sola vera credenza". Quando poi uno gli domandava che cosa fosse il
          famoso metodo, egli, assumendo un'aria soddisfatta e mettendosi a sedere, principiava:</p>
            <p>"In quattro parole te lo spiego, perché la cosa è lucente come il sole. Dimmi, quale è la
          tonica nella chiave di Do?".</p>
            <p>"Il <emph rend="italic">Do</emph>".</p>
            <p>"Bene. E il <emph rend="italic">Mi</emph> che cosa è?".</p>
            <p>"La terza".</p>
            <p>"E il <emph rend="italic">Si</emph>?".</p>
            <p>"La settima".</p>
            <p>"Ora senti, dal <emph rend="italic">Do</emph> al <emph rend="italic">Mi</emph> che salto
          si fa?".</p>
            <p>"Di terza maggiore".</p>
            <p>"Dunque quando dici <emph rend="italic">Do Mi</emph> dici e canti una terza
          maggiore".</p>
            <p>"Sicuro".</p>
            <p>"Quando canti <emph rend="italic">Si Do</emph> che intervallo fai?".</p>
            <p>"Di mezzo tono".</p>
            <p>"Dunque quando dici <emph rend="italic">Si Do</emph> come <emph rend="italic">Mi
            Fa</emph> dici e canti un mezzo tono".</p>
            <p>"Certamente".</p>
            <p>"Adesso rispondi. Se nel tuo maledetto sistema di lettura, che chiamano comune, canti,
          per esempio, in chiave di <emph rend="italic">Re</emph>, il <emph rend="italic">Do
            Mi</emph> che cosa diventa?".</p>
            <p>"Una terza minore".</p>
            <p>"E il <emph rend="italic">Mi Fa</emph> o il <emph rend="italic">Si Do</emph>?".</p>
            <p>"Un tono intiero d'intervallo".</p>
            <p>"Oh, vedi, vedi che miserabile, che infame confusione. Si legge una cosa e si canta
          l'altra. Non c'è più regola, non si capisce più nulla".</p>
            <p>"E come ci si rimedia?".</p>
            <p>"Nel modo più semplice di questo mondo. Chiama sempre <emph rend="italic">Do</emph> la
          tonica, sempre <emph rend="italic">Mi</emph> la terza, sempre <emph rend="italic">Si</emph> la settima e così via tutte le altre note della scala in qualunque tono tu
          debba cantare, e l'imbroglio sparisce, e gl'intervalli corrispondono sempre agli stessi
          nomi delle medesime note".</p>
            <p>"Ma gli accidenti?".</p>
            <p>"Gli accidenti sono accidenti, e si vedono scritti chiari e tondi quali eccezioni alla
          regola. Il proverbio dice appunto, che le eccezioni confermano la regola".</p>
            <p>"Ma bisogna dunque imparare a leggere in tutte le chiavi?".</p>
            <p>"Certo, e non sai leggere tu in due? E non ci sono degli strumenti, che obbligano a
          leggere in tre? La voce umana è sì o no il più nobile degli strumenti?".</p>
            <p>"È il più nobile, senza dubbio".</p>
            <p>"Ergo dev'essere il più difficile. I pigri vadano al diavolo".</p>
            <p>"Scusi, maestro, ma le modulazioni, i cambiamenti di tono, che non si trovano scritti in
          testa al pezzo?".</p>
            <p>"Te li trovi da te, in nome del cielo, con un poco di pazienza, con un tantino di pratica
          d'armonia. Poi ti senti solido, ti senti incrollabile come il campanile di San Marco".</p>
            <p>E il vecchio lungo, entusiasmato, schizzava scintille dagli occhi, e solfeggiava
          tuonando:</p>
            <p>"<emph rend="italic">Do Re, Do Mi, Do Fa, Do Sol, Do La, Do Si, Do Do</emph>".</p>
         </div>
         <div type="chapter" xml:id="IT0010010002" n="1.2">
            <head>II</head>
            <p>La fanciulla, che canterellava in un'altra stanza, mentre i due vecchi si bisticciavano
          sul conto della musica verdiana, la Nene, era figliuola della figlia d'una sorella del
          maestro Chisiola, il quale, non avendo nessun altro parente sulla terra, concentrava nella
          dolce nipote, rimasta orfana sin da bambina, tutti gli affetti di padre e di madre, anzi
          di nonno e di nonna. E la fanciulla lo aveva sempre chiamato nonno. Ella non mancava mai
          alle funzioni cantate di San Marco, grandi e piccole, nei dì di festa e nei giorni di
          lavoro. Conduceva il nonno fino a' piedi della scaletta, che sale alla cantoria dei cori,
          quella dalla parte della sagrestia; poi se ne andava dritta dritta, a passi corti e
          frequenti, nella cappella a sinistra dell'altar maggiore, e si metteva a sedere in un
          angolo buio, raccogliendo le vesti per occupare il minor spazio possibile, tenendo il
          libro di preghiere aperto sulle ginocchia, e rimanendo con gli occhi bassi, finché il
          nonno, dopo la messa cantata, la benedizione od i vespri, non andava a pigliarla,
          camminando tale e quale come lei a passetti solleciti e uguali.</p>
            <p>Veramente da un poco di tempo la ragazza non fissava sempre lo sguardo sul libro o sugli
          intrecci del pavimento di marmi e di porfidi; ma lo alzava spesso alla cantoria, la quale,
          a stare nel cantuccio della cappella, si vedeva tutta dal sotto in su. Apparivano appena
          di tratto in tratto le teste dei cantori di prima fila, spesso nascoste dai fogli di
          musica spiegati sul leggìo o tenuti innanzi agli occhi con le due mani.</p>
            <p>Del maestro Chisiola, corto di statura, non si scorgeva che la fronte bianca circondata
          dai capelli d'argento, sebbene, quando non c'era orchestra, egli montasse davanti
          all'organista sul rialzo del maestro di cappella; e indicava le battute agitando un grosso
          scartafaccio, con cui picchiava forte i quarti sul parapetto della cantoria, massime se
          mutava il tempo della musica, se il canto affrettava e se alcune parti dovevano entrare.
          Gli stava accanto, a sinistra, lo Zen, primo basso, che faceva rimbombare anche nei pieni
          le sue lunghe note profonde, vibranti come pedali d'organo, mentre la grande bocca si
          apriva al pari d'una caverna sotto al naso imponente.</p>
            <p>Fra tutte quelle facce sbarbate di uomini attempati o di vecchi spiccava il volto del
          giovane tenore, soprannominato Mirate dal nome d'un tenore grande e grosso e di
          potentissima voce, che faceva furore al teatro della Fenice. Portava con alterigia un bel
          paio di folti baffi neri ed il pizzo lungo, segni della sua indipendenza dalla fabbriceria
          e dai canonici; non vestiva la cotta, non andava in processione e non cantava nelle
          funzioni dozzinali. Già i parrochi delle altre chiese lo ricercavano, già se lo
          strappavano per le messe solenni nei dì di sagra anche nelle pievi della vicina
          terraferma, già egli aveva aperto delle trattative segrete con qualche agente teatrale per
          gettarsi nel mare magno del palcoscenico. Doveva condurre il negozio misteriosamente per
          questa cagione, che s'era legato con uno strozzino a dargli metà di tutti i propri
          guadagni, finché non saldasse con novemila svanziche un debito di tremila, fatto durante i
          due anni in cui aveva studiato il canto presso il maestro Zen, cui veniva in aiuto il
          maestro Chisiola. I maestri non gli erano costati un soldo, ma bisognava pur vivere, e
          senza troppe angustie. Ora lo strozzino non si fidava di lasciarlo andare lontano da
          Venezia, pel timore di non saperlo acchiappare mai più.</p>
            <p>Figlio d'un gondoliere e d'una lavandaia, era stato egli pure barcaiuolo di traghetto.
          Cantava a orecchio, facendo strabiliare i forestieri, segnatamente gli inglesi, che menava
          in gondola; e, celebre fra i suoi compagni di barca, trionfava in una società di cantori,
          quasi tutti orecchianti come lui, che andavano la sera in un battello, ornato di
          palloncini variopinti, a cantar cori in Canal Grande, sotto le finestre dei principali
          alberghi. Una delle più recenti canzonette principiava: <emph rend="italic">Vieni la barca
            è pronta - vieni l'auretta spira</emph>...</p>
            <p>Il giovane gondoliere era stato ammirato più volte dal soprano della cappella di San
          Marco. Questi non aveva nulla di comune con i rotondi soprani di cappella Sistina e di
          alcuni drammi di Metastasio: misero, verdastro, rachitico, era riuscito a produrre sei
          figliuoli brutti e cachetici, proprio il ritratto suo, e per i quali avrebbe coniato
          moneta falsa. Poco mancava in realtà che non ne coniasse: faceva di tutto. Nella cappella
          era entrato quale basso profondo; ma poi, sciupatasi la voce, passò a cantare in falsetto,
          quando la musica esigeva il contralto o il soprano: e, a sentirlo, pareva assolutamente
          una donna. Ma la paga era magra, ed i figliuoli, benché mezzi storpi, avevano un appetito
          da lupi. S'appigliò alle anticaglie: comperava ceramiche fesse, mobili tarlati, stoffe
          sfilate, avori slabbrati, ogni sorta di ferramenta arrugginite, e, se gli capitava per un
          tozzo di pane, qualche oggetto da museo. La bottega di straccivendolo s'alzava via via
          alla dignità del ferravecchio, del rigattiere, dell'antiquario. Risparmiati un po' di
          quattrini, li cominciò a prestare senza rischio a certi impiegati imperial-regi, o previo
          deposito di vecchi oggetti, che gli restavano spesso pel decimo del loro valore.
          Finalmente rischiò l'affare con Mirate, perché lo strozzino era lui.</p>
            <p>Qui al soprano mancò la consueta prudenza. Il giovinotto avrebbe dovuto seguitar nel
          mestiere del barcaiuolo; senonché, non potendo attendere al remo tutta la giornata, il
          soprano si impegnava di anticipargli una svanzica al giorno per un anno e mezzo o per due,
          finché non avesse imparato sufficientemente a cantare. Dopo, sui primi guadagni, il tenore
          doveva restituire tre volte tanto: intorno a 1600 o 2200 svanziche al più. Visti i tempi
          inclinati alle dispendiose cerimonie ecclesiastiche, tenuto conto della voce meravigliosa,
          due anni, anche lasciando stare il teatro, dovevano bastare ad estinguere il debito,
          sanzionato, del resto, con contratti fittizi regolarissimi.</p>
            <p>Nei primi mesi le cose procedettero abbastanza bene. Era la bella stagione: Mirate vogava
          la sera, studiava di giorno; il soprano copiava con le sue proprie mani la musica che
          occorreva al tenore. Ma presto il remo gli principiò a pesare: diceva che quell'esercizio
          faticava il petto, che il respiro si faceva troppo frequente, che l'espirazione diventava
          corta. Il maestro Zen gli dava ragione: la gondola fu ceduta, e la svanzica non bastò più.
          Il padre e la madre del futuro grand'uomo, per soccorrerlo di qualche soldo, raddoppiarono
          il lavoro: quegli al traghetto, assumendo spesso il servizio dei compagni, questa al
          mastello, ove stava a lavare anche buona parte della notte. Il bucato della biancheria
          nuova del figliuolo, di bella tela fina cucita dalla mamma instancabile, si faceva a
          parte, essendo oggetto di cure speciali per la lisciva, per il sapone, pel modo delicato,
          quasi a dire rispettoso, di torcerla, di batteria, di sciacquarla, di tenderla. Il bianco
          lucente di quelle camicie con il largo goletto, con il davanti piegolinato, con i polsini
          che coprivano metà delle mani, non sembrava mai abbastanza candido per toccare la pelle
          del nobile rampollo, dal quale la famiglia attendeva gloria e ricchezze. Egli di giorno in
          giorno gonfiava sempre più, e diventava nervoso. Bastava una macchietta gialla del ferro,
          un goletto poco inamidato, perché, bestemmiando, sbattesse a terra innanzi alla madre due
          o tre camicie, che la poveretta, con gli occhi umidi e le labbra sorridenti, raccoglieva e
          tornava a lavare e a stirare. Lo stanzino, ch'egli occupava accanto alle due cameracce
          terrene dei genitori, non era più sufficiente alla sua voce ed alla sua persona; non
          rifiniva di lamentarsi che per andare in piazza di San Marco o dal maestro gli toccasse di
          fare un viaggio. Si trovò dunque una buona stanza nel centro, in Frezzeria, dove con i
          suoi gorgheggi metteva sossopra il vicinato. Da allora in poi andò tre volte la settimana
          dal barbiere, desinò all'osteria, mutò i compagni, frequentò donne galanti, si vergognò
          della madre e del babbo, che faceva passare per la propria stiratrice e per il proprio
          lustrino, e che andava di tempo in tempo a vedere con la speranza di spillare
          qualcosa.</p>
            <p>Ci voleva altro? Il rinfranco veniva dal soprano, il quale, dopo avere snocciolato
          parecchie centinaia di svanziche, si sentiva incatenato al suo debitore assai più di
          quanto il debitore credesse di rimanere legato a lui. Già Mirate non si degnava più di
          andar a chiedere con questa scusa o con quella; mandava a dire all'altro che venisse, e
          subito. Le chiamate avevano luogo, per solito, verso le dieci della mattina, mentre il
          tenore era ancora a letto.</p>
            <p>"Mi occorrono quattrini".</p>
            <p>"Non ne ho".</p>
            <p>"Isacco figlio di Abramo, mi abbisognano dugento lire, altrimenti non posso saldare una
          cambialuccia al barbiere, il quale ha meno spirito di te, e mi caccierà dritto in
          prigione".</p>
            <p>"Non lo farà. Dovrebbe pagarti il vitto".</p>
            <p>"Pagherà, tanto è puntiglioso. E poi vuol dare un famosissimo esempio agli altri suoi
          avventori morosi, cui ha prestato al cento per cento".</p>
            <p>"Non lo farà, ti ripeto; ma se quell'usuraio sordido lo facesse, che cosa ne importerebbe
          a me?".</p>
            <p>"Non te ne importerebbe, cuore di vero soprano! È dunque sbandito dal tuo animo ogni
          resto di pietà? Vuoi che ti canti una melodia in <emph rend="italic">Mi minore</emph> per
          impietosirti? Poi, pensaci bene, l'umidità del carcere, la mancanza di moto,
          l'arrugginirsi della gola (perché non mi lascierebbero forse solfeggiare dalla mattina
          alla sera), gli insetti, il cattivo mangiare, e sopra tutto l'avvilimento: in una
          settimana sarei bello e spacciato".</p>
            <p>E il tenore parlava con enfasi melodrammatica, mutandosi di camicia e mettendosi i
          calzini.</p>
            <p>"Anzi" replicava l'altro con lo sforzo di un sogghigno, che in quella faccia triste e
          macilenta diventava una contorsione pietosa "anzi la continenza forzata ti farebbe un gran
          bene. Usciresti di gattabuia, al pari d'un canarino, più grasso e più canoro".</p>
            <p>"Giacobbe figlio d'Isacco, sai che non mi piacciono gli scherzi, massime quando escono da
          una bocca tetra come la tua. Sono un buon figliuolo, ma non farmi scappare la pazienza. In
          fondo, chi mi spinse a chiedere danaro al <foreign xml:lang="lat" rend="italic">factotum</foreign> della città? Tu, che non volesti darmelo; ed io ne avevo urgenza per
          comperare musica, pastiglie pettorali, eccetera, eccetera. Del rimanente non ignori che la
          mia vita costa una miseria. Il più è questa camera piccola e buia. A desinare e a cena
          sono spesso invitato, in grazia delle serenate, dei concerti di famiglia o delle orgie
          musicali tra scapoli; e le donnette per me, piuttosto che una uscita, sono una entrata; la
          lavandaia mi serve gratis; il sarto confida nella mia prossima gloria, come confidi tu,
          mio protettore generoso".</p>
            <p>Parlava a intervalli, badando a vestirsi, finché, dopo essersi unto bene i capelli, i
          baffi ed il pizzo con una pomata di muschio, si accomodò i solini e la cravatta.</p>
            <p>Intanto l'antiquario lo seguiva con lo sguardo e lottava dentro di sé. Finalmente
          disse:</p>
            <p>"Insomma, anche questa volta farò un sacrifizio. Ti darò le dugento lire".</p>
            <p>"Oltre la mesata, s'intende".</p>
            <p>"Oltre la mesata; ma, per carità, regolati nelle spese, non mi rovinare, se no avrai
          sulla coscienza la sventura d'un padre e di sei figliuoli. A proposito, ieri pensavo a
          te".</p>
            <p>"Grazie di cuore. Vuoi dire che pensavi all'affar d'oro, che hai fatto meco".</p>
            <p>"No, proprio al tuo bene: pensavo a darti moglie".</p>
            <p>"Così subito?".</p>
            <p>"Fossi matto! Fra un anno o poco più, quando sarai entrato nell'arte sul serio ed avrai
          uno stato sicuro. Intanto si potrebbe gettare l'amo".</p>
            <p>"Intendo. Quel che ti preme è che io non pericoli in alto mare o non vada a frangermi in
          uno scoglio. Preferisci di farmi arenare tranquillamente, come una gondola, in secco. Poi
          un uomo innamorato mangia meno, si svaga meno, spende meno. Poi la dote, perché ci deve
          essere una dote...".</p>
            <p>"Sicuramente".</p>
            <p>"La dote servirebbe subito a risarcirti col trecento per cento (altro che il
          parrucchiere!) delle tue liberali anticipazioni, senza nemmeno il disturbo di aspettare
          qualche anno".</p>
            <p>"Sei ingrato".</p>
            <p>"E chi è la bella?".</p>
            <p>"Ora non te lo voglio più dire".</p>
            <p>"Dimmelo, mio buono, mio adorato Giacobbe".</p>
            <p>Era, insomma, la nipotina del maestro Chisiola; la quale aveva ereditato dal babbo un
          capitaletto, che, fatto fruttare per molti anni e ingrossato dal nonno, poteva ascendere
          oramai ad una trentina di mila svanziche, senza contare che il nonno, benché rubizzo, non
          avrebbe tardato molto a lasciarle il resto. Il tenore dichiarò di non avere mai guardato
          molto attentamente quella monachetta, pure avendola veduta molte volte in chiesa e in
          istrada mentre accompagnava il vecchio, ed anche in casa di lui, ma di rado. Gli era
          sembrata una piccola beghina scipita; ma in conclusione, trattandosi di un affare lontano,
          non diceva né sì, né no. Avrebbe guardato e pensato meglio.</p>
            <p>I due si lasciarono questa volta pienamente rabboniti, sebbene in Mirate, malgrado la
          lettura di romanzi e poesie, cui s'era dato, e la nuova compagnia di persone abbastanza
          civili, rimanesse inalterata l'indole volgarmente sarcastica e impertinente del
          barcaiuolo. Ma nell'animo dell'altro era cresciuto un affetto quasi paterno e indulgente
          ed ansioso verso quel giovine, nel quale in principio non aveva veduto altro che l'utile
          vittima dell'usuraio; tanto che ora si compiaceva, in fondo, della bellezza, della forza,
          della spavalderia, degli stessi vizi del suo pupillo musicale, idealizzando ogni cosa, e
          gli sarebbe sembrato impossibile che una fanciulla lo rifiutasse per marito ed una
          famiglia non si tenesse orgogliosa d'imparentarsi con lui.</p>
            <p>Trascorso poco più di un anno, Mirate entrò nella cappella di San Marco quale supplente
          del vecchio tenore sfiatato; ed, una settimana dopo, il soprano aveva già persuaso lo Zen
          di chiedere al maestro Chisiola per il novello cantore la mano della sua nipotina. S'è
          visto come il nonno rispondesse con una negativa tanto risoluta ed asciutta, che lo Zen
          non ebbe più ardire d'insistere. Il rifiuto stupì e addolorò lo strozzino, in cui
          interesse e cuore cospiravano insieme; ma offese vivamente, nel suo amor proprio di bel
          giovane conquistatore e di famoso cantante, Mirate, il quale per la prima volta guardò con
          interessamento la modesta fanciulla, giurando a sé medesimo che di quel no il vecchio si
          sarebbe presto pentito.</p>
         </div>
         <div type="chapter" xml:id="IT0010010003" n="1.3">
            <head>III</head>
            <p>Quando Nene seppe della richiesta e della ripulsa, si pose a ridere come di cosa
          bizzarra, che non la riguardasse. Le piaceva la voce del giovinotto, che da parecchi
          giorni ammirava in chiesa, e prima aveva udita alcune volte in casa, ma dalla camera
          accanto, perché il nonno non la bramava presente mentre c'erano gli scolari. Si rammentava
          che, sentendo discorrere di lui e dirne un gran male, aveva osservato come non si potesse
          poi pretendere che, da un giorno all'altro, un gondoliere diventasse un signore per bene;
          si ricordava pure i suoi occhi neri insolenti, che, incontrandolo, le facevano abbassare
          lo sguardo con un senso di strano timore.</p>
            <p>Del resto, la fanciulla non aveva mai pensato al matrimonio. Era vissuta sempre fra il
          nonno e la serva, una ottima donna, che le voleva un ben di vita e ch'era stata domestica
          di sua madre. Da quattro anni divideva la sua giornata fra lo studio del canto, nel quale
          la sua voce non robusta, ma estesa e morbida, era riescita ammirabile di agilità e di
          grazia, ed i fiori del piccolo orto, chiuso da alti muri di cinta, in uno dei quali
          s'apriva verso il canale l'arcata della riva d'approdo. Un poco di tempo lo dava alla
          cucina, per comporre con le proprie mani, piccole e polpute, qualche manicaretto, che
          piaceva al nonno. Non usciva con altri che con lui, leggeva poco, cuciva poco, faceva
          trine e ricami: era soddisfatta di sé e della vita.</p>
            <p>Dalla cantoria il tenore, durante i riposi, piombava giù ai piedi dell'altare di San
          Clemente delle occhiate incendiarie, che incontravano gli sguardi della Nene, la quale si
          sentiva ogni volta una lieve trafittura nel cuore ed una fiamma al viso, che lo faceva
          diventar di carminio. I capelli, più rossi che biondi e naturalmente ricciuti,
          circondavano la fronte non alta e le guance paffute, lasciando vedere le delicate
          orecchie, da cui pendevano due perle piccine. Quando il tenore cantava con gli occhi
          alzati alla cupola d'oro popolata di santi bizantini, allora si scorgevano fra le tumide
          labbra della fanciulla, del color di ciliegia, i denti candidi tutti uguali, e un leggiero
          fremito scorrerle per le membra rotonde, e gli occhi cilestri non grandi assumere una
          nuova espressione di vivacità e di sentimento. La ragazza si andava trasformando:
          diventava inquieta e, non di rado, impaziente: sembrava cresciuta di statura.</p>
            <p>Era giunta fino ai diciott'anni senza avere mai guardato dentro nel proprio animo, senza
          essersi mai resa nessun conto della propria coscienza, poiché alle pratiche religiose,
          alle preghiere, alla confessione attendeva con gravità umile, ma così per usanza, come
          operazioni di un rito, il quale avesse la sua radice ed i suoi intenti al. di sopra, al di
          fuori di lei. La fede era tanto indiscussa, la morale così bene ridotta a precetti ed a
          formule, che il pensarci diventava inutile: non già che ai gradini dell'altare, di contro
          alla grata del confessionale, prostrata innanzi al Crocifisso della sua cameretta non
          sentisse una viva emozione, ma era cosa sentimentale o fantastica, non meditativa. Né il
          nonno, il quale non contava nella lunga vita una cattiva azione od una cattiva intenzione
          da espiare, aveva mai parlato alla nipote dei doveri e della dignità della donna. Gli
          sarebbe parso di mancare di rispetto alla virginità se avesse creduto necessario di
          ammaestrarla per via di consigli o di libri sulle tentazioni del godimento, sulla
          malvagità e la ipocrisia di molti uomini, e rispetto alle seduzioni interiori della
          passione e del desiderio, come intorno ai fatali inganni ed agli ancora più fatali sopori
          della coscienza. Egli stesso era vissuto senza mai sgarrare, ma come un orecchiante della
          virtù.</p>
            <p>La prima volta che Nene scrutò nel proprio petto, vi trovò una immagine d'uomo
          profondamente impressa, la quale non le ragionava rispettosa di matrimonio e di maternità,
          non le bisbigliava sommessa le soavi canzoni dell'affetto ideale, ma parlava
          sfacciatamente di ardori ancora vaghi ed oramai irresistibili. La fanciulla, seduta
          nell'ombra cupa del piccolo chiosco dell'orto, tutto coperto e circondato di fresca edera
          arrampicante, si lasciava vincere dai fantasmi dei desiderii inconsci, ripetendo di tratto
          in tratto, come stupita di sé medesima: "Eppure, se il nonno avesse risposto di sì, io non
          lo vorrei sposare!".</p>
            <p>Si destava in lei, contemporaneamente all'amore, la vanità. Ammirava la propria voce,
          notava i pregi del proprio modo di canto, si guardava nello specchio, ora tentando di
          lisciare i capelli rossi ricciuti, ora arruffandoli, e dolendosi delle macchiette
          verdastre di lentiggini, che picchiettavano l'incarnato del viso e delle spalle, e la
          pelle lattea del collo e del seno. Confessava a sé stessa di esser piuttosto corta di
          statura; ma si giudicava tutta ben fatta dalla testa ai piedi, e meglio grassa che magra.
          Talvolta, è vero, invidiava gli occhi neri quanto il carbone della sua pettegola vicina,
          la Gigia, perché supponeva che le bionde con gli occhi neri dovessero esercitare un
          terribile fascino; poi subito si confortava, notando come le pupille celesti s'accordino
          ammirabilmente con l'oro rossigno della capigliatura, e, benché più mansuete, non sieno
          meno potenti. Metteva spesso i suoi migliori abiti, che dianzi giacevano nell'armadio, il
          suo più grazioso cappellino, già destinato alle messe dei giorni solenni; chiamò una
          sarta, suggeritale dalla Gigia, per rimodernare le fogge dei vestimenti antiquati, e pregò
          lo zio di comperarle il raso cangiante per un abito nuovo alla moda. Sbagliava i punti dei
          ricami e delle trine, che ogni tanto buttava nel cestino e ripigliava svogliata.
          Passeggiava nell'orto, anche durante le ore più infuocate di quell'estate caldissima,
          sbadigliando, aspirando con le larghe narici del naso leggermente camuso gli effluvi acri
          e salsi del vicino canale, ed i profumi dei fiori, mezzo disseccati nei loro vasi, perché
          ella non si curava più di mondarli né di adacquarli. Non le piaceva l'olezzo delicato
          della vaniglia, dei gerani, dei pelargonii, dei gelsomini, degli amorini; preferiva, da
          poco, l'odore inebbriante della gardenia, del garofano, della tuberosa.</p>
            <p>Una mattina di buon'ora, facendo fischiare in aria una sottile vermena di salcio, quasi
          volesse staffilare qualcuno, spiccò netto dallo stelo il grande fiore d'un giglio, che le
          sembrava troppo alto: in quell'istante si sentì alla porta di casa una furiosa
          scampanellata. Andò ad aprire. Era il maestro Zen, che, senza nemmeno salutar la
          fanciulla, corse dritto, tutto trafelato e sbuffante, nella camera da studio del Chisiola,
          ed asciugandosi il sudore sul volto con un fazzoletto a fiorami pavonazzi, sudicio di
          tabacco, esclamò:</p>
            <p>"Maestro son disperato".</p>
            <p>Il vecchio lo guardò sorridendo amorevolmente, come si farebbe innanzi alle buffe
          disperazioni di un bimbo, e chiese:</p>
            <p>"Si tratta del setticlavio?".</p>
            <p>L'altro continuava:</p>
            <p>"Sono rovinato, sono rovinato, maestro, se ella non mi soccorre!".</p>
            <p>Allora il vecchio diventato serio, disse:</p>
            <p>"Via, in che cosa posso aiutarti? Sai che ti ho sempre voluto bene, come ad uno de' miei
          più vecchi discepoli".</p>
            <p>Lo Zen s'era posto a sedere, accasciato, presso ad un tavolino, su cui stava una caraffa
          d'acqua, e ne aveva bevuto due grandi bicchieri:</p>
            <p>"Ecco... ma prima ella mi deve promettere di non dirmi di no".</p>
            <p>"Promettere così ad occhi chiusi non posso. Ho molta fiducia nel tuo cuore, ma pochissima
          nel tuo cervello. Dio sa in quali pasticci ti sei cacciato".</p>
            <p>"La colpa non è mia, glielo giuro. Non è di nessuno. Se n'è immischiato il diavolo".</p>
            <p>"Dunque?".</p>
            <p>"Dunque ella sa, o forse non sa, perché è un pezzo che non vengo da lei, ed ella non
          legge i giornali: avevo promesso pubblicamente, solennemente di dare questa sera con i
          miei allievi un concerto per gli azionisti della mia scuola di setticlavio e di canto,
          invitandovi i gazzettieri della città".</p>
            <p>"Un concerto! Sei dunque infedele al tuo amico pianista, oppure hai imparato a trarti
          d'impaccio sulla tastiera?".</p>
            <p>"Maestro, mi corbella? Con queste mani da granchio! Ma sapevo troppo bene ch'ella non
          avrebbe approvato il mio impegno, anzi avrebbe tentato di dissuadermene. Non volevo
          mancarle di rispetto col resistere a' suoi consigli. Pregai dunque il nostro organista di
          San Marco, il quale, a patto d'intascare venti svanziche anticipate, ha consentito
          volentieri. Si fecero le prove, tutto andava a gonfie vele..."</p>
            <p>"Ed ora all'ultimo momento, l'organista s'ammala, e vieni da me a pregarmi di
          sostituirlo".</p>
            <p>"No, maestro. Ella non esce di casa la sera, e poi con questo caldo, in una sala
          affollata! Non vorrei proporle una cosa che le potesse far male, se credessi di dovermi
          gettare in acqua con un macigno al collo. Del resto, l'organista sta benone".</p>
            <p>"E allora?".</p>
            <p>"Peggio che un accidente all'organista, mille volte peggio: s'è infreddata la Carlottina
          Bianchi, ch'ella conosce, la mia più ammirabile allieva, quella che legge musica col
          setticlavio spedita e franca quanto un prete il breviario, la mia speranza, la mia stella.
          Ieri all'ultima prova non istava bene. Stamani, prima di venir qua, vado da lei; la trovo
          a letto con la febbre, una tosse da spaccar le costole, un cataplasma sul petto, e tale
          abbassamento di voce da non poter pronunciare una sillaba. Il medico dichiara che, se non
          seguono altri malanni, fra due o tre settimane potrà cantare. Io intanto sono spacciato.
          Senza la Carlottina vanno in fumo quattro pezzi sopra otto, i più belli; e poi Mirate, che
          mi ha accompagnato sin qua, giura di non aprir bocca se non può cantare il terzetto della
            <title rend="italic">Lucrezia</title> e il duetto dell'<title rend="italic">Elisir
            d'amore</title>. Così perdo anche <emph rend="italic">O sì per voi già sento</emph>,
          ch'egli dice da Dio. Rimandare il concerto è impossibile. I giornali, aggirati dagli altri
          maestri di canto, i quali vedono di mal occhio la mia scuola gratuita, mi sono tutti
          contrari: la 'Lira' mi bistratta, la 'Gazzetta' mi stritola, il 'Sior Antonio Rioba' mi
          canzona. Domani sarebbe già troppo tardi. Gli azionisti..".</p>
            <p>"Li chiami azionisti! Vorrai dire i contribuenti alle spese della scuola. Quanti sono
          ora?".</p>
            <p>"Sarebbero ottantasei, impegnati con la firma a dare sei svanziche l'anno; ma di
          ottantasei, indovini, maestro, quanti hanno pagato. Sedici, sedici soltanto, e dopo quante
          sollecitazioni! Pensare che se avessero pazienza di aspettare che gli allievi diventassero
          tutti cantanti le azioni guadagnerebbero il cento per cento, a dir poco. Invece me le
          rimandano accompagnate da sarcasmi o da contumelie. Insomma, un concerto con i miei sette
          scolari basta a mettere in luce la verità, a sbugiardare i giornalisti, a confondere gli
          altri maestri di canto, a moltiplicare gli azionisti..".</p>
            <p>"Bastasse almeno a pagare i tuoi debiti!" soggiunse il maestro Chisiola, sorridendo con
          tristezza.</p>
            <p>"Debiti ne ho parecchi, maestro; ma, per dire il vero, ci penso poco. A me basterebbe
          poter pagare la pigione delle due stanze ove tengo la scuola, e il nolo del pianoforte e
          della musica. Continuerei volentieri, come faccio da due mesi, a mangiare una volta al
          giorno pesce comperato dal friggitore e polenta annaffiata di un solo quartuccio di
          vino".</p>
            <p>"Povero amico mio, vittima del setticlavio! Dimmi alla fine come posso aiutarti".</p>
            <p>Lo Zen, che sapeva come la propria domanda avrebbe sorpreso e addolorato il maestro,
          esitò un momento, poi rapidamente rispose:</p>
            <p>"Permettendo alla signorina Nene di cantare questa sera, in luogo della Carlotta".</p>
            <p>Il vecchio nonno si rannuvolò. Guardava in faccia lo Zen tacendo, come se nuove idee,
          nuovi timori gli confondessero la mente. Fece per rispondere, ma la parola parve troncata
          da un altro pensiero triste. Già la nipote, durante le ultime due settimane, lo aveva
          turbato nelle sue aspirazioni e nelle sue consuetudini, poiché dianzi si era andato via
          via persuadendo che nulla avrebbe alterato mai la serena pace della casetta e dell'orto; e
          come egli, presso alla fine de' suoi giorni, sentiva l'anima schiva da ogni agitazione
          mondana, così sperava dovesse essere nel cuore della giovane, la quale non conosceva
          ancora la vita. L'istinto dell'affetto gli figurava il primo passo nella via della vanità
          quale una voragine, in cui sarebbe presto scomparsa l'esistenza solitaria e felice della
          fanciulla e di lui. Fece uno sforzo sopra di sé e, aperto l'uscio, chiamò:</p>
            <p>"Nene".</p>
            <p>Appena la ragazza fu entrata, il vecchio continuò con voce tremolante, e interrompendosi
          spesso per respirare: "Senti, mia cara, l'amico Zen ti chiede un favore, una cosa che non
          hai fatto mai sino ad ora, e che ripugna certo alla tua indole delicata e restia. Vorrebbe
          che tu cantassi in un concerto questa sera, in compagnia di alcuni suoi discepoli, fra i
          quali il così detto Mirate, per sostituire Carlottina Bianchi, improvvisamente
          ammalata".</p>
            <p>"Signorina Nene, dica di sì" interruppe lo Zen: "la mia vita è nelle sue mani".</p>
            <p>"Sì, canterò" rispose la fanciulla, calma e sicura, senza nemmeno badare allo Zen, che
          gongolava e le baciava le mani. A un tratto il basso profondo, picchiandosi la fronte, si
          rivolse al vecchio: "Maestro, mi scordavo un incarico ricevuto or ora dal tenore, qui
          sulla porta. Desidera farle sapere che la richiesta di matrimonio fu un brutto imbroglio
          del soprano, nostro collega nella cappella, quell'usuraio lurido, indegno di appartenere
          all'onorato corpo dei cantori di San Marco. Egli sperava di combinare il negozio per certe
          sue ragioni d'interesse, mentre all'incontro Mirate è innamorato matto di un'altra: non mi
          ha detto di chi".</p>
            <p>La notizia fu di qualche sollievo al vecchio: la fanciulla invece l'accolse con altera
          incredulità. Avvicinatasi ai nonno per di dietro, gli diede un bacio sui capelli bianchi,
          bisbigliandogli:</p>
            <p>"Vedo che la mia risoluzione ti affligge. Perdonami. Sarebbero proprio riescite inutili
          tante tue cure per insegnarmi a cantare, se dovessi continuar tutta la vita a gorgheggiare
          con gli usignuoli dell'orto. Vedrai, mio buon nonno, che ti farò tanto onore".</p>
            <p>Nene conosceva i pezzi che doveva eseguire. Bastò una prova rapida in casa del maestro
          Chisiola, il quale, scordandosi un poco delle ubbie di prima, dava volentieri qualche
          savio suggerimento, e non sapeva vincere una certa compiacenza nell'ascoltar la nipote.
          Dopo finito un rondò del Cimarosa, rinzeppato di agilità e di trilli, il vecchio non poté
          trattenersi dall'esclamare:</p>
            <p>"Brava".</p>
            <p>Lo Zen farneticava di giubilo. Anche l'organista, tondo, sbarbato, un faccione da
          corcontento, súonava con ardore, non ostante alle sue mani rattrappite nell'uso quotidiano
          della piccola tastiera dell'organo, e cercava i pedali, che non c'erano, pestando sul
          pavimento.</p>
            <p>Il concerto ebbe luogo in una sala offerta allo Zen per mezzo del famoso soprano, che
          tutti maledivano, ma che, lesto e ficchino com'era, o per via di prestiti o per altri
          servizi, si rendeva quasi sempre indispensabile. Stretta e lunga, la sala pareva un ampio
          corridoio, male illuminato da poche lampade ad olio pendenti dal soffitto basso, ove
          avevano lasciato dei larghi cerchi di filiggine. Prima delle otto già era quasi piena di
          un pubblico vario: impiegati, bottegai con le loro mogli e figliuole; bellimbusti amici di
          Mirate con alcune ragazze un po' scollacciate, qualche prete con le sorelle vecchie
          vestite di bruno; né mancavano parecchi signori della nobiltà, senza le dame, qualcuno
          cioè di quegli ultimi sedici azionisti, che continuavano a pagare la loro quota. I
          giornalisti ed i maestri di canto stavano in piedi, nel fondo, ammiccandosi, parlandosi
          nell'orecchio, indicando l'uno all'altro le più belle fanciulle, e ridendo, ghignando alle
          barzellette ed ai motti di questo o di quello.</p>
            <p>Nene sembrava propriamente bella. I capelli rossi abbondanti, tirati alti sul capo e
          ornati di fiori candidi; il roseo fine del volto, in cui spiccavano le labbra coralline e
          gli occhi celesti; il collo di neve; la persona non alta, ma formosa; sopra tutto quella
          sua nuova espressione di fermezza e di contentezza, le davano un aspetto singolare ed
          attraente.</p>
            <p>Il vecchio nonno, che aveva voluto per forza trascinarsi fin là, e s'era messo a sedere
          nella stanza destinata ai cantanti, presso all'uscio, il quale conduceva al palco rialzato
          di due gradini, non si saziava di guardar la nipote; e quando, durante i pezzi in cui
          cantava e dopo la cadenza, scoppiavano gli applausi lunghi, ripetuti, fragorosi, ed era
          chiesto con entusiasmo il bis, dagli occhi del nonno scorrevano giù per le guance le
          lagrime. Poi abbracciava la nipote, dicendole tra i singhiozzi:</p>
            <p>"Nene, mia cara Nene, come sono contento di te!".</p>
            <p>Finito il concerto ed uscito il pubblico, in una svolta buia delle scale, scendendo,
          Mirate circondò col braccio sinistro la fanciulla alla cintola e, tenendole con la mano
          destra il mento, le diede un vigoroso bacio sulle grosse labbra, che rimasero aperte e
          fidenti.</p>
         </div>
         <div type="chapter" xml:id="IT0010010004" n="1.4">
            <head>IV</head>
            <p>I giornali veneziani si occuparono del concerto. Tutti lodarono la nipote e allieva del
          maestro Chisiola, insistendo però nell'avvertire che qui la scuola dello Zen non ci
          entrava proprio per nulla. Mirate fu giudicato con poca benevolenza: voce potente, di buon
          timbro, abbastanza intonata, ma fredda e grossolana; cantante immaturo, più da chiesa che
          da teatro; insomma, qualità preziose, ma scuola pessima. Gli altri allievi, messi in un
          fascio, venivano tartassati spietatamente. Conclusione: gli azionisti buttavano via i loro
          quattrini per far sciupare le belle voci o far cantare dei cani. Il giornale teatrale, "La
          Lira", se la pigliava poi col setticlavio, accusando questo metodo di molti peccati:
          incertezza nella intonazione, perplessità negli attacchi, pesantezza nel modulare; e
          negava assolutamente che gli scolari dello Zen sapessero leggere a prima vista. Proponeva
          un giudizio, pronunciato da cinque maestri, due eletti dallo Zen, due dalla direzione del
          giornale e il quinto dai primi quattro insieme.</p>
            <p>Lo Zen, fuori di sé per il dispetto di tante censure e per il timore di vedersi togliere
          la sua amata scuola, ma più che altro per causa delle imputazioni contro il setticlavio,
          abboccò subito; e scrisse al giornale una lettera, stampata immediatamente, con cui
          accettava la proposta, si riserbava di indicare due nomi, e si dichiarava disposto a
          soggiacere alla sentenza se, cosa impossibile, gli dovesse riescire contraria. Corse dal
          maestro direttore della cappella di San Marco a pregarlo di essere uno degli arbitri.
          Questi, uomo prudente, rispose:</p>
            <p>"Vi pare! Nella mia posizione, farmi dei nemici fra i maestri e fra i giornalisti! Grazie
          della fiducia, ma non vorrei rovinarmi". Corse dal giovine e celebre direttore d'orchestra
          al teatro della Fenice, che gli strinse cordialmente la mano, lo fece sedere in poltrona,
          gli offrì una chicchera di caffè, ma rispose:</p>
            <p>"Ben volentieri, maestro Carissimo, se non ci fosse un ostacolo. Io ignoro assolutamente
          che cosa sia setticlavio".</p>
            <p>"Oh, non importa, in un quarto d'ora la metto in grado di esserne professore. Il metodo
          splende da sé, come il sole. Quale è la tonica nella chiave di <emph rend="italic">Do</emph>?".</p>
            <p>"Le sono riconoscente, maestro, veramente riconoscentissimo di volermi istruire, e la
          pregherò anzi di farlo un'altra volta. Ma le sembra che uno possa impancarsi da arbitro in
          una materia che conosce a mala pena e da poche ore e per sola teoria? Bisognerebbe essere
          troppo sfacciati".</p>
            <p>Tali ad un dipresso furono le risposte degli altri maestri, cui lo Zen si rivolse. Il
          pover'uomo era già stato tre volte alla casa del maestro Chisiola; ma questi, un po'
          indisposto dopo la sera del concerto, non voleva assolutamente vedere nessuno. Non sapendo
          dove dar del capo s'avviò a gran passi verso la bottega dell'antiquario usuraio e
          soprano.</p>
            <p>Le faccende dello Zen s'imbrogliavano. Ai quattrini suoi, quando ne aveva in tasca, ed a
          quelli degli altri che si faceva prestare, non attribuiva nessuna importanza; e stupiva
          nel vedere la gente affannarsi per guadagnare e per ammassare. Il suo stipendio di primo
          basso nella cappella di San Marco era sequestrato da parecchi mesi; gli azionisti della
          sua scuola gratuita gettavano appena, in un anno, un centinaio di svanziche, e dagli
          allievi, anche se gli avessero offerto danaro, non avrebbe accettato un soldo, ma
          veramente, invece di offrire, chiedevano, ed egli, se aveva, dava, o, mentre era al verde,
          li conduceva al <emph rend="italic">bacaro</emph> a mangiare ed a bere, finché l'oste gli
          faceva credenza. Qualcosa beccava cantando nelle sagre, perché la sua voce rimbombante
          piaceva ai preti; qualcosa spilluzzicava correggendo bozze di stampa per una tipografia,
          componendo sonetti per nozze, per nascite, per ricuperata salute, per prima messa, per
          regresso di parroco, per l'applaudito quaresimalista come per la furoreggiante Tersicore,
          per il negoziante, che apriva bottega di vestiti fatti, come per il bottegaio, che aveva
          ricevuto un carico di baccalà. Un giorno gli viene in mente di pubblicare un giornale in
          dialetto per mettere in sempre maggior luce il setticlavio e dire al prossimo la verità:
          fortuna che in meno di un mese il foglio era bello e sotterrato. Un altro giorno annunzia
          su tutte le cantonate della città la <title rend="italic">Storia del canto dall'antichità
            fino ad oggi</title>, raccoglie firme e quote di associati: l'opera rimane alla prima
          faccia della prefazione.</p>
            <p>Scriveva più sciolto in versi che in prosa, ma il meglio era la poesia vernacola, in cui
          apparivano qua e là l'ironia sferzante, la canzonatura ridente dei migliori poeti
          veneziani; scriveva sempre alla bottega da caffè, in quella del sottoportico <emph rend="italic">dei Dai</emph>, quasi seppellita dal ponte vicino, in quella sotto i
          portici di Rialto, accanto al mercato, ove, splendendo fuori il sole, ci si vedeva appena,
          ed i sensali, i venditori, i compratori in giacchetta od in maniche di camicia si
          bisticciavano insieme romorosamente, o rallegravano i contratti di bicchierini con
          indiavolato baccano. Nel bugigattolo, che portava il sonoro nome di <emph rend="italic">Caffè della Gloria</emph> e che stava tra una bottega di straccivendolo e un botteghino
          del lotto, il calamaio era formato da una chicchera slabbrata priva di manico, nella quale
          lo Zen trovava l'ispirazione.</p>
            <p>L'antiquario soprano stava contrattando con una donna pallida, mentre lo Zen entrava
          ansante nella bottega. Si trattava di una Vergine col Putto in braccio, alta due palmi,
          tutta in avorio, su cui si scoprivano le tracce di dorature e colori, e nello zoccolo si
          leggeva una epigrafe del trecento.</p>
            <p>"Anni addietro" diceva la donna sommessamente, con gli occhi lagrimosi "anni addietro
          avrei potuto pigliarne cinque marenghi; e non volli, perché questa Madonna era tanto cara
          alla mia povera mamma, e, quando la pregavo, sorrideva anche a me; come sorride ora".</p>
            <p>"Insomma, le vuole le quindici lire?".</p>
            <p>"Almeno venti me ne dia".</p>
            <p>"No" e l'antiquario si rivolse allo Zen, che s'impazientiva. La misera donna uscì; ma,
          dopo qualche minuto, ricomparve, e, posando la statuetta lentamente sopra una tavola
          ingombra di ciarpami d'ogni sorta, mormorò:</p>
            <p>"Se la prenda: i bimbi m'aspettano con il pane".</p>
            <p>Intascò il denaro e fece per andarsene; ma, trattenuta da un rimorso, tornò indietro,
          prese in mano la figuretta con delicatezza paurosa, accostando le labbra tremanti al viso
          soave in atto di baciarlo. Uscita finalmente dalla bottega si asciugava le lagrime, mentre
          correva dal fornaio.</p>
            <p>"Oh, appunto, se non capitavi sarei venuto io a destarti" brontolò l'antiquario,
          guardando lo Zen; e gli domandò in tono brusco:</p>
            <p>"Non pensi a pagare?".</p>
            <p>"Ho altro per il capo io. Volevo chiederti un consiglio, perché sei uomo avveduto e so
          che, in fondo, mi vuoi bene. Leggi la 'Lira?'".</p>
            <p>"Capisco. Ti sei accorto di avere fatto una delle tue solite bestialità, accettando la
          proposta del giudizio musicale, e vorresti rimediare".</p>
            <p>"No davvero. Venivo a sentire da te un parere circa i due nomi di autorevoli maestri, cui
          potrei indirizzarmi".</p>
            <p>"Quanti t'hanno detto di no fino ad ora?".</p>
            <p>"Facciamo il conto" e pronunciava i nomi, e numerava sulle dita: "Sette".</p>
            <p>"Puoi stare certo che per l'una ragione o per l'altra, col bel garbo o villanamente,
          tutti, in conclusione, ti risponderanno del pari. Smettila, smettila col tuo
          setticlavio".</p>
            <p>"Intanto non potresti accettare tu?".</p>
            <p>"Io? Sei matto. Ma lasciamo stare per ora queste baggianate. Intendi di pagare sì o no?
          Sono stato io la bestia di mettermi innanzi col proprietario della sala ove hai tenuto il
          famoso concerto, col fornitore delle seggiole, con quello delle lampade, e via via: una
          ottantina di svanziche".</p>
            <p>"E non mi hai svergognato in faccia a tutti i nostri compagni della cappella, facendomi
          sequestrare lo stipendio? Paga con quello".</p>
            <p>"Mi canzoni? Lo stipendio era già sequestrato più di mezzo; sicché, per riavere le somme,
          che ti prestai da amico troppo disinteressato, dovrò pazientare la bellezza di quasi due
          anni. Siamo vecchi, caro collega, e se non si perderà presto la vita, si perderà certo la
          voce. Begli affari ho fatto con te e con Mirate!".</p>
            <p>"Pensiamo dunque a un rimedio".</p>
            <p>"Hai nulla?".</p>
            <p>"Nulla. Anzi fra una settimana rischio di farmi cacciare di casa, sequestrare i pochi
          mobili, e portar via il pianoforte e la musica. Che cosa sarà della mia povera
          scuola?".</p>
            <p>"Mi avevi parlato, tempo fa, di una somma che certi tuoi conoscenti t'avevano spedito,
          non so da quale cittaduzza, per la stampa di una strenna, scritta da essi, e che dovrà
          uscire gli ultimi giorni dell'anno. Mancano ancora cinque mesi".</p>
            <p>"Mi tempestano di lettere, aspettano ansiosamente di giorno in giorno le bozze,
          minacciano di venire a Venezia. Bisogna pure che io consegni il manoscritto al tipografo,
          e ritrovi il denaro già sfumato".</p>
            <p>"E il pianoforte?".</p>
            <p>"Non è mio, lo sai bene. Lo ho a nolo mensualmente".</p>
            <p>"Sì, ma se tu trovassi da venderlo, non potresti continuare a pagar la mesata, finché ti
          riescisse di saldare al proprietario il prezzo totale dello strumento? Perderesti
          qualcosa, ma non si può avere nulla per nulla".</p>
            <p>"E come farei senza pianoforte a insegnare il setticlavio?".</p>
            <p>"Pigliane un altro a nolo, da un altro negoziante, s'intende".</p>
            <p>"Di questi affari non capisco niente. Salvami la scuola: ti domando soltanto questo. Mi
          fido di te".</p>
            <p>"Troverò io il compratore. Ad un patto però, che il mio nome non debba essere pronunciato
          in nessun caso. Me lo prometti?".</p>
            <p>"Lo giuro" e lo Zen, dopo qualche altra parola, uscì con la testa alta, il passo snello,
          zufolando un'arietta allegra, come se avesse assicurato la scuola per l'eternità. Della
          "Lira" oramai si dava poco pensiero.</p>
         </div>
         <div type="chapter" xml:id="IT0010010005" n="1.5">
            <head>V</head>
            <p>Era un caldo d'inferno: l'estate si sfogava. Mancavano due giorni alla sagra del
          Redentore, e già gli operai dell'arsenale stavano connettendo nel canale della Giudecca il
          lungo ponte di barche, il quale serve a congiungere, durante la solennità, le Zattere al
          tempio; già i più solleciti rivenduglioli e barcaiuoli cominciavano a piantare le baracche
          e ad addobbare i battelli.</p>
            <p>Nella notte del Redentore, fra le scelte compagnie di cantori figurava da quattro anni la
          scuola dello Zen, che faceva sentire, oltre alcune barcarole e serenate delle opere
          teatrali, anche certi vecchi madrigali ed una canzone fresca fresca, scritta apposta da
          qualche giovine compositore veneziano. Era più di un mese che lo Zen esercitava gli
          allievi; ma la canzone nuova, una marinaresca a tre voci, che doveva far epoca, gli era
          stata consegnata allora, appena quarantott'ore prima di doverla eseguire. Il tenore,
          s'intende, era Mirate, cui anche premeva farsi sentire da un impresario spagnuolo, il
          quale faceva un giro in Italia a scritturare cantanti. La parte del basso, tutta a note di
          accordi e pedali, riesciva adattissima allo stesso Zen con le sue canne da organo
          ambulante. Quanto al soprano, per cui occorreva un usignuolo, tanti erano i trilli, i
          gruppetti, le volate, i gorgheggi, Carlottina Bianchi, anche se non fosse stata ammalata,
          sarebbe ad ogni modo apparsa insufficiente. Una unica virtuosa poteva trionfare in sì
          ardue difficoltà: la Nene. Solo a figurarsi il terzetto uscire dalle tre gole, il maestro
          Zen si sentiva venire l'acquolina alla bocca.</p>
            <p>Senonché v'era un ostacolo grave, forse insormontabile: persuadere l'ombroso Chisiola a
          lasciar venire la nipote in barca, di notte, insieme con parecchi giovani, senza la
          vigilanza del nonno, che non avrebbe potuto reggere al disagio, e tutt'al più con
          l'accompagnatura della vecchia e miope donna di servizio. Lo Zen, consultato Mirate, nella
          fantasia del quale la fanciulla rimaneva, dalla sera del concerto in poi, impressa quale
          un bocconcino da principe, decise di non affrontare da sé la fortezza, mandando invece ad
          espugnarla l'alleata, perché non dubitava che Nene sarebbe entrata subito nella lega.
          Bastarono, infatti, poche parole dello Zen, dette in furia nell'entrata della casa.</p>
            <p>"Lasci fare a me, maestro" esclamò la ragazza, e salì alla stanza del vecchio. Il vecchio
          non voleva; resisteva alle moine, alle preghiere; parlava della propria responsabilità;
          non si fidava della testa dello Zen e della oculatezza della fantesca; aveva piena fiducia
          nel senno della nipote, ma temeva lo scandalo.</p>
            <p>"Si tratta di un'ora o due, nonno".</p>
            <p>"Nemmeno dieci minuti".</p>
            <p>Allora Nene diventò, di botto, tanto pallida che fin le labbra s'erano fatte livide, e
          ripeteva:</p>
            <p>"Lasciami andare, nonno, lasciami andare".</p>
            <p>Il vecchio, sgomentato dal nuovo tono minaccioso di quella voce, nella quale non aveva
          dianzi conosciuto altro che mansuetudine, e dal nuovo lampo iracondo di quegli occhi, in
          cui s'era assuefatto a leggere soltanto la dolcezza e l'affetto, chinò la testa,
          mormorando:</p>
            <p>"Va' pure, e ricordati la tua santa madre".</p>
            <p>La mattina del Redentore il vecchio volle vedere insieme lo Zen e Maria, la donna di
          servizio. Li tenne in camera quasi mezz'ora, ed uscirono entrambi commossi.</p>
            <p>Mirate aveva voluto presiedere lui all'ornamento della barca, la quale sembrava una
          pergola galleggiante, dalla cui verdura scendevano lampioncini di vari colori e lunghe
          fettucce di carta rossa e turchina. I sedili erano coperti e rammorbiditi da vecchi
          cuscini stretti e lunghi di stoffa fiorita, la quale dai larghi strappi lasciava uscire
          l'imbottitura di stoppa. Già vi stavano seduti i cantanti, due suonatori di chitarra ed il
          compositore della marinaresca, un giovinetto biondo e sentimentale. Lo Zen non poteva
          rimanere fermo: a ogni momento s'alzava, facendo dondolare la barca, picchiava il capo in
          un palloncino, sfondava la volta fronzuta, pestava ora questo ora quello. I tre rematori
          durarono fatica a condurre nel rio stretto e curvo il grosso battello, il quale, mentre
          echeggiavano i rintocchi di mezzanotte, si fermò alla riva d'approdo, innanzi all'orto del
          Chisiola. Il vecchio non aveva voluto coricarsi: pareva rassegnato, anzi desiderò di
          accompagnare ancora una volta sul pianoforte la musica, che Nene doveva cantare e che
          ella, per non affaticar la voce, accennava appena.</p>
            <p>Nene, incurvandosi, raccogliendo le vesti, mise il piedino sul trasto<ref target="#note2"/> e, ridendo, fece un salto nella barca, seguita dalla grave Maria, che dovette essere
          quasi alzata di peso. In pochi minuti furono nel Canale della Giudecca. All'uscire dal rio
          cupo e silenzioso apparve come uno spettacolo d'incendio. I fuochi di bengala rossi
          gettavano fiamme sui palazzi e sulle case delle Zattere, sui prospetti e sulle cupole dei
          templi, sul popolo infinito, che si pigiava nelle fondamenta, sugli alberi delle navi
          ancorate presso alla riva; e innumerevoli ombre d'uomini e di remi, gigantesche,
          interminabili, passavano rapide sulle facciate incandescenti, mentre il fumo denso saliva
          in un cielo profondamente scuro. Poi, spenti i fuochi, si riaccendevano le stelle in alto;
          e sulla laguna comparivano a miriadi i lumicini, che si inseguivano, si rincorrevano, e si
          specchiavano, oscillando, nei brevi spazi d'acqua lasciati liberi ora qua ora là. Poi
          ancora scoppiavano e crepitavano i razzi, ricominciava la pioggia di scintille,
          ripigliavano i fuochi di bengala bianchi e verdi, che facevano splendere ogni cosa di luce
          argentea, finché tornava l'inferno dei fuochi rossi con i demonii neri, di cui si
          scorgevano proiettati sulle pareti un braccio teso, una mano aperta, un profilo di testa,
          che occupava lo spazio d'una casa, due gambe a rovescio, che oltrepassavano il tetto,
          oppure degli intrecciamenti di masse informi e confuse come battaglie fantastiche; e
          quanto più il vivido lume si avvicinava alla figura, che mandava l'ombra, tanto più questa
          s'ingrandiva fino a diventar smisurata, ed allora, in un attimo, sfumava via per lasciare
          luogo alla incalzante ridda delle altre. Era una trasformazione sfolgoreggiante di forme,
          di tinte, di luci, in cui di quando in quando si apriva uno squarcio di tenebre tanto
          fitte, che si credeva di avere la repentina visione dell'infinito; e in mezzo a quella
          festa abbacinante ci si sentiva attratti a cercare con gli occhi in alto o in basso il
          mistero di coteste macchie nerissime.</p>
            <p>Intanto nelle fondamenta delle Zattere e della Giudecca il passeggio della enorme folla
          era impedito dalle baracche e dalle tende, ove, vociando a più non posso, vendevano ogni
          sorta di roba, specialmente vino, liquori, gelati, aranci, frittelle, galani
            inzuccherati<ref target="#note3"/>, e grandi mazzi di finocchio in seme. Il ponte di
            piatte<ref target="#note4"/> scricchiolava sotto i piedi dei passanti, che dovevano
          procedere lenti e fermarsi a ogni poco, tanta era la calca; scricchiolavano sull'acqua i
          battelli, le gondole, i sandoli, le barche d'ogni genere, che, non ostante alla maestria
          ed alle bestemmie dei rematori, si urtavano come se dovessero sconquassarsi. I ferri
          lucidi delle prore davano il cozzo nelle forcole<ref target="#note5"/>, che in quella
          ressa non potevano più servire al loro uso; ed i remi o stavano inoperosi o giovavano a
          formare cuneo tra le bande delle barche vicine. In certi momenti si sarebbe potuto passare
          a piede asciutto dalle Zattere alla Giudecca su quel brulicame di piccoli navigli, che si
          muovevano tutti insieme, lentamente, maestosamente, a seconda dell'acqua in riflusso; in
          certi altri momenti si poteva credere di trovarsi nella frenesia degli abbordaggi, degli
          arrembaggi d'un combattimento navale. I barcaiuoli mostravano i pugni, si dimenavano
          furiosamente, minacciavano di saltare sopra le gondole per ammazzarsi: e tutto finiva in
          burletta quando il motto canzonatorio d'un compagno, gridato con accento buffo, faceva
          sbellicare dalle risa i popolani, i gondolieri e i contendenti medesimi. Nel tutt'insieme
          un baccano indiavolato, un pandemonio allegro e indescrivibile. Ma ecco principiano in un
          battello i canti: già gli accordi si odono dai più vicini, già si comincia a chiedere
          silenzio, già si tace, si ascolta, ed i suoni si diffondono in uno spazio via via
          maggiore, disturbati soltanto da qualcuno che grida zitto, e dai frastuoni lontani, fra i
          quali si distinguono le voci fesse dei rivenditori ambulanti.</p>
            <p>Il gran trionfo fu per il concerto dello Zen e specialmente per la marinaresca a tre
          parti: i battimani non finivano più, si voleva il bis, si acclamavano i cantanti, si
          vociava: <emph rend="italic">fuori il compositore</emph>, che, pallido e raggiante,
          dovette rizzarsi in punta di piedi sui dorso della poppa. Nene e Mirate, nella melodia
          patetica, la quale andava a successioni di seste, si stringevano forte le mani e si
          guardavano fissi negli occhi; lo Zen aveva mangiato la sua brava aringa salata. Esaurito
          il programma, Nene, verso le due, avrebbe desiderato di tornare a casa, tanto più che alla
          Maria minacciava un po' di mal di stomaco per cagione del dondolìo della barca; ma una
          occhiata di Mirate ed un invito dello Zen, ch'era stato accettato con entusiasmo da tutta
          la comitiva, vinsero facilmente la riluttanza della fanciulla.</p>
            <p>Lo Zen dalla vendita del pianoforte non suo aveva cavato, per mezzo dell'amico
          antiquario, intorno a trecento svanziche, di cui un centinaio, poco più, era rimasto nelle
          sue proprie tasche. Gli pesavano. Veramente, durante il giorno, gli era corsa nella
          fantasia la fisima di pagare un qualche acconto dei molti debiti; ma quei buoni giovanotti
          avevano cantato tanto bene, dovevano avere la gola tanto arida, che il non offrir loro un
          po' di cena sarebbe parsa una crudeltà.</p>
            <p>Andarono dunque tutti nel giardino Checchia alla Giudecca, meno la Maria che, non
          sentendosi bene, pregò di essere lasciata in barca, dopo avere con le lagrime agli occhi
          sollecitato la padroncina a sbrigarsi per timore che il povero nonno fosse sveglio e
          stesse in angustia.</p>
            <p>Il giardino vastissimo era tutto a pergolati bassi, che formavano una serie di piccoli
          viali coperti, ove, intorno alle frequenti tavole lunghe e strette, stava un mondo di
          gente a cenare. L'illuminazione consisteva nei soliti fanaletti e lampioncini penzolanti e
          in candele circondate da cartocci di vari colori, per proteggerle dal ventolino, che
          rinfrescava ed esilarava dopo la soffocante giornata. Il canto e gli applausi avevano
          aguzzato l'appetito persino della fanciulla nei capelli rossi della quale l'auretta
          scherzava; e si lasciava fare nell'orecchio da Mirate, seduto al suo fianco, le più audaci
          dichiarazioni d'amore e sorrideva e sospirava e beveva il vino, che il tenore le versava
          spesso dal boccale panciuto, su cui stavano dipinte certe rose non meno pavonazze delle
          chiazze della tovaglia. Dopo il salame ed i polli arrosto capitarono le frittelle: i
          giovani cantanti mangiavano e nello stesso tempo guardavano i due innamorati, ghignando
          sotto i baffi e parlando tra loro ad alta voce in gergo furbesco; i chitarristi tacevano,
          divoravano e mettevano in saccoccia; lo Zen aveva afferrato il maestrino, autore della
          marinaresca, il quale era giunto a Venezia da pochi giorni raccomandato al maestro dai
          suoi amici scrittori della strenna, e gli stava snocciolando le virtù del setticlavio.</p>
            <p>"Quale è la tonica nella chiave di <emph rend="italic">Do</emph>?".</p>
            <p>"Il <emph rend="italic">Do</emph>".</p>
            <p>"Mi canti una terza maggiore".</p>
            <p>"<emph rend="italic">Do Mi</emph>".</p>
            <p>"Una minore".</p>
            <p>"<emph rend="italic">Re Fa</emph>".</p>
            <p>"E la tonica nella chiave di <emph rend="italic">Re</emph>?".</p>
            <p>"<emph rend="italic">Re</emph>".</p>
            <p>"Niente affatto".</p>
            <p>"Come?"</p>
            <p>"È sempre il <emph rend="italic">Do</emph>".</p>
            <p>"Non intendo".</p>
            <p>"Intenderà subito. Faccia il salto di terza".</p>
            <p>"<emph rend="italic">Re Fa</emph>".</p>
            <p>"È una terza maggiore o minore?".</p>
            <p>"Maggiore".</p>
            <p>"Signor no".</p>
            <p>"Ella stesso mi diceva dianzi ch'è minore".</p>
            <p>"Minore nella chiave di <emph rend="italic">Do</emph> e maggiore in quella di <emph rend="italic">Re</emph>".</p>
            <p>"E <emph rend="italic">Do Mi</emph>?".</p>
            <p>"Nella chiave di <emph rend="italic">Re</emph> è minore".</p>
            <p>"Oh confusione, oh babilonia! Sempre gli stessi nomi hanno da essere e sempre i medesimi
          intervalli. Stia a sentire" e il maestro continuava imperterrito il ragionamento, e si
          sgolava solfeggiando: <emph rend="italic">Do Re, Do Mi, Do Fa, Do Sol, Do La, Do Si, Do
            Do</emph>.</p>
            <p>Intanto Nene, che aveva le fiamme al viso, si era alzata, umida di sudore, e al braccio
          di Mirate, girando nei pergolati più tranquilli, s'allontanava. Uscirono dal cancello
          posteriore, che non metteva sulla via, ma in un campaccio disabitato. S'avanzarono nelle
          tenebre e nel silenzio sull'erba alta: Nene traballava. Il cielo s'era annuvolato; se non
          fossero stati i bagliori, che di quando in quando guizzavano sull'orizzonte, cielo e
          laguna si sarebbero confusi in una oscurità sepolcrale. I rumori distanti, i pallidi
          riverberi dei lumi oltre il muro di cinta facevano sembrare più cupa la nerezza e la
          taciturnità del luogo, ove non pareva più di essere accanto a Venezia, di vivere nella
          realtà di questo mondo. Un gatto si cacciò fra i piedi della fanciulla, scappando; ella
          cadde sull'erba.</p>
            <p>"Hai paura?" le domandò il tenore.</p>
            <p>"No" rispose Nene, e gli stese le braccia, perché la rialzasse.</p>
            <p>Il vento, che fischiava, stava spegnendo le candele sui deschi, malgrado il riparo dei
          cartocci, e faceva scappar la gente, quando Nene, sul cui volto un triste pallore aveva
          sostituito il rosso acceso di prima, tornò alla tavola con Mirate. Lo Zen, sorseggiando
          l'ultimo mezzo boccale, continuava a disputare sul setticlavio; ma il maestrino, appena
          vide comparire i due giovani, colse la buona occasione per salutare in fretta e darsela a
          gambe. Gli altri se l'erano svignata prima, non senza una certa curiosità di sapere ove si
          fossero cacciati Giulietta e Romeo. Avevano anzi cercato, invano, di scovarli.</p>
            <p>Il battello con i lumi tutti smorzati e il grande felze<ref target="#note6"/> di verdura
          e la Maria sopita e i barcaiuoli morti dal sonno, aveva un aspetto sinistro. Attraversò il
          canale della Giudecca fra poche barche piene di donne e d'uomini briachi, mentre scoppiava
          l'ultimo razzo e s'accendeva l'ultimo moccolo di fuoco di bengala. Passando sotto un
          ponte, nel rio stretto e buio, udirono un corpo cadere sui gradini e due persone, che
          s'erano fermate a guardare, dirsi fra loro:</p>
            <p>"S'è rotto il capo: vedi quanto sangue".</p>
            <p>"No, è vino. S'alzerà domattina".</p>
            <p>Cominciava la pioggia a goccioloni. Nene aveva freddo e tremava.</p>
            <p>In quel frattempo il nonno non trovava pace. Dacché Nene era montata in barca egli aveva
          ripetuto cento volte a se stesso: "Ho fatto quanto potevo. Che colpa ho io se la ragazza
          non somiglia a sua madre e a sua nonna? Da chi ha ella ereditato tanta disobbedienza,
          tanta ostinazione, tanta vanità, tanta smania per gli svaghi mondani? Potevo io chiuderla
          in un convento o serrarla in una prigione? Ho l'animo tranquillo, proprio tranquillo". E
          sentiva dentro una inquietudine, una impazienza, che non si ricordava di avere provato
          mai. Era andato a letto, aveva spento il lume, s'era rivoltato da tutte le parti: le
          materasse pungevano. Allora aveva preso la risoluzione di tornare a vestirsi; era sceso
          giù nell'orto. Tendeva le orecchie: le foglie stormivano.</p>
            <p>Poi, traversata l'ortaglia sino alla riva e alzato il grosso saliscendi arrugginito, che
          mandò un acuto cigolío, aveva aperto. S'era appoggiato allo stipite: fissava l'acqua nera
          sotto i piedi. Si udivano a distanza i rumori della festa, le grida allegre; si vedevano i
          razzi, i riflessi dei fuochi. A poco a poco sui gradini bagnati e sdrucciolevoli i grossi
          topi ricominciarono le loro corse, senza curarsi del vecchio, il quale rimaneva immobile e
          assorto. Anzi un sorcione finì per tentare di rodergli le pantofole, ricamate da Nene.
          Allora il vecchio si riscosse, e rientrò, passo passo, in casa. Si pose a sedere innanzi
          al pianoforte e suonò, senza pensarci, alcune battute della marinaresca, le quali ancora
          gli ronzavano nelle orecchie; ma si interruppe tosto, seccato da quella musica scipita e
          triviale. Frattanto gli correvano nella mente certi ricordi della sua giovinezza: un amore
          profondo e calmo per la figliuola del suo maestro, finita etica di vent'anni, in memoria
          della quale aveva composto, la sera stessa della morte, una marcia funebre. Cercò di
          rammentarsela; provava, riprovava; i primi accordi non venivano, ma certi brani del canto
          sì; poi di nuovo s'annebbiava la seconda parte, svaniva la cadenza. Ma a forza di
          studiare, la marcia tornò tutta intera, tale e quale, nella memoria e sotto le dita del
          maestro, che ne provò una viva compiacenza, quasi una sensazione di gioia.</p>
            <p>Una barca, che passava con gravi tonfi di remi e strepiti di gente avvinazzata, destò il
          vecchio dai cari sogni lontani; andò alla finestra; gli tornò la spina nel cuore. Guardava
          e, dopo un istante, riguardava l'orologio. Non si fidava della lancetta; contava sulle
          dita le ore e i quarti, quando suonavano e ribattevano al campanile vicino.</p>
            <p>"E non torna!" ripeteva "Non torna! Non si rammenta più del suo povero nonno!".</p>
            <p>Poi s'affaticava a ragionare:</p>
            <p>"Le mie sono fisime da rimbambito. Che male c'è, in fondo, nel cantare e nel farsi
          sentire, nel desiderare un passatempo onesto, nel volere una qualche libertà dopo tanta
          soggezione? Può una ragazza starsene tappata in casa tutta la vita, perché manca di madre
          e di padre, e perché l'unico suo parente è un vecchio fastidioso e decrepito? La colpa è
          mia, che ho preteso troppo. Sono stato io l'egoista: non ho voluto scomodarmi, non ho
          saputo fare nessun sacrifizio. La giovinezza ha i suoi diritti, che la vecchiaia non deve
          calpestare. Altro è l'estate, altro l'inverno. Sarebbe bella ch'io me la pigliassi con
          l'estate perché fa caldo!".</p>
            <p>Si gettò sul letto, vestito.</p>
            <p>"Eppure" bisbigliava "sarebbe ora che tornasse. Quei giovinastri, quello scavezzacollo di
          Mirate, quella testa bislacca dello Zen non mi lasciano quieto".</p>
            <p>Si alzò di nuovo; andò di nuovo al balcone, ove soffiava il vento fresco e umido, che
          agitava i suoi capelli candidi come aveva sconvolto quelli di Nene; guardò le nubi dense,
          illuminate dai repentini bagliori. Cominciava la piogga, minacciava il temporale; "Dio,
          Dio, che cosa succede di lei!" e stava per discendere ancora nell'orto in preda ad
          un'angoscia sempre crescente ed oramai insopportabile, quando udì la gran chiave nel
          portone della riva alzare il saliscendi. Respirò. Sentì la voce della nipote e ringraziò
          il cielo; ma chiuse in fretta la finestra e spense il lume. Non voleva che si
          indovinassero i suoi affanni.</p>
         </div>
         <div type="chapter" xml:id="IT0010010006" n="1.6">
        <!-- bisogna scegliere un valore di type tra i seguenti "chapter", "group", "letter", "liminal", "notes" or "titlepage" -->
            <head>VI</head>
            <p>La mattina seguente Nene si alzò mutata. Gli occhi parevano diventati più grandi e più
          infossati nella faccia smorta; ma il sorriso aveva ripreso tutta la sua dolcezza, e nelle
          sue maniere ricomparivano la modestia e la calma di qualche settimana addietro. Per il
          nonno non aveva mai mostrato tanta devozione, tanta sollecitudine. Tornò ai fiori, al
          lavoro, talvolta alla cucina. Dal suo animo s'era dileguata quella irrequietezza
          dell'amore ignoto, che la faceva diventare impetuosa e cattiva; tutto le si presentava
          sotto un aspetto diverso di prima: la vita acquistava uno scopo, e il vedersi tracciata
          innanzi un'unica via le metteva in petto una sicurezza, un riposo, ch'ella scambiava quasi
          con la felicità.</p>
            <p>L'amante per lei era diventato un altro uomo; non che fossero scomparsi tutti i suoi
          difetti, bensì codesti difetti le si affacciavano come conseguenze od eccessi di qualità
          belle e forti. La passione, che la spingeva a lui, non riesciva meno intensa, meno
          infrenabile; solo assumeva una giustificazione nuova, una specie di nuova dignità e, quasi
          a dire, virtù. Oramai non pensava ad altro che al matrimonio, ma senza impazienza o
          sospetti; anzi non sentiva nemmeno il bisogno di parlarne a Mirate, quando egli, vogando
          da sé, giungeva con un leggero sandolo verso il tocco dopo la mezzanotte alla riva
          dell'orto, mentre il vecchio nonno e la serva dormivano. Nell'andare incontro al suo sposo
          Nene non provava nessun rimorso; scendeva le scale in punta di piedi, lentamente,
          origliando, apriva la pesante porta, la quale girava senza cigolare, dacché la prudenza
          aveva consigliato di ungere i cardini e il catenaccio, conduceva Mirate per mano nel
          chiosco circondato e coperto di rampicanti, e si metteva a sedere accanto a lui. Dopo
          un'ora o poco più, il giovinotto diceva addio e, memore del suo primo mestiere, balzava
          sulla poppa del sandolino e s'allontanava cantando.</p>
            <p>Nene qualche volta lo aspettava invano, con il portone della riva socchiuso, con
          l'orecchio intento ad ogni lieve rumore, senza curarsi degli enormi topi, che di solito la
          facevano strillare di ribrezzo. Udiva suonare le due, le tre, le quattro; aspettava il
          crepuscolo quasi senza pensare, dominata dall'unico sentimento d'una speranza, che ad ogni
          minuto scemava.</p>
            <p>Una notte, appena Mirate ebbe messo il piede sul gradino, gli disse:</p>
            <p>"Devi farmi un piacere: conducimi a casa tua".</p>
            <p>"Sei matta?".</p>
            <p>"Per mezz'ora, per pochi minuti, tanto da conoscere il luogo ove dormi, e pensare meglio
          a te, quando non vieni".</p>
            <p>"Pazzie. Se qualcuno ti vedesse!".</p>
            <p>"Chi vuoi che mi veda a quest'ora, imbacuccata nello scialle?".</p>
            <p>"La casa dove sto non ha riva: bisogna percorrere un buon tratto di Frezzeria. È un
          capriccio".</p>
            <p>"Sia pure, ma è un capriccio innocente. Contentami".</p>
            <p>"E poi se il maestro si sentisse male, se chiamasse".</p>
            <p>"Insomma non mi vuoi condurre. Temi forse di comprometterti?".</p>
            <p>Il tenore fece una risata, esclamando:</p>
            <p>"Non c'è pericolo".</p>
            <p>Nene ebbe un sussulto di gelosia, ma non disse nulla; solo insistette ancora più per
          andare, finché l'altro aderì. Entrata cautamente nel sandolino, si mise a sedere sul
          trasto di prora; e sebbene la barchetta snella ondeggiasse ad ogni movimento, quasi ad
          ogni colpo di remo, la donna innamorata non sentiva nessuna paura, e ripeteva con
          compiacenza al giovinotto:</p>
            <p>"Come sei bravo!".</p>
            <p>Nel percorrere invece al suo fianco un ramo della Frezzeria, ella si nascose con lo
          scialle la faccia, ch'era diventata rossa di vergogna.</p>
            <p>La camera le piacque poco: tende annerite, pareti sudicie, biancheria e vestiti sossopra,
          puzzo di muschio, molti ritratti qua e là, persino sul comodino, di ballerine e d'altre
          femmine mezzo svestite. Nene avrebbe voluto andarsene subito, ma non ardiva; e nel
          guardare le correvano per la mente cento pensieri, che si riassumevano in questo
          rammarico: "Dio sa quante ne ha amate prima di me!"; poi si confortava, pensando come per
          mezzo dell'affetto e delle cure pazienti lo avrebbe reso migliore, come gli avrebbe creato
          intorno un nuovo mondo di gioie domestiche e pure, tali da fargli dimenticare il
          passato.</p>
            <p>Cominciava l'alba quando Nene rientrò nell'orto e sali nella sua camera; un'alba
          nebbiosa, umida, piena di tristezza. Nel passare vicino alle piante del suo giardinetto la
          giovane donna aveva loro gettato uno sguardo: sembravano melanconiche anch'esse in quella
          scialba luce crepuscolare, e, invece di rizzarsi attendendo il bacio del primo raggio di
          sole, chinavano verso terra le foglie e i fiori. A letto Nene non poté chiudere occhio,
          tanto era contristata dalla sicurezza di non vedere l'amante per quattro interi, per
          quattro interminabili giorni. Glielo aveva detto lui dianzi nel darle l'ultimo abbraccio.
          Eppure ella non poteva negare che avesse ragione: doveva in queste sere andarsene a casa
          di buon'ora, tenersi riparato dall'aria della notte, curare la gola, se voleva presentarsi
          con tutta la freschezza della propria voce nella solenne messa delle esequie al Soldini,
          per la quale un celebrato maestro bolognese aveva scritto apposta la musica. Questi
          dirigeva le prove da più di due settimane, e aveva saputo destare la curiosità di tutti,
          così abbondavano i giornali ed anche i cantori ed i professori d'orchestra di
          strabocchevoli lodi. Uno dei pochi che, modestamente, ci trovasse a ridire era il maestro
          Chisiola, cui non piaceva nella casa di Dio e per onorare un morto quello sfoggio di canti
          teatrali, di cori strepitosi e di strumenti assordanti.</p>
            <p>"Spezziamo le tradizioni della nostra gloriosa cappella!" diceva sospirando. Ma, appunto
          per questo, era un'ansia per la città, quanto se si fosse trattato di un'opera nuova del
          Verdi al teatro della Fenice: nelle botteghe da caffè, nei ritrovi, passeggiando su e giù
          in piazza di San Marco o sul Molo non si parlava d'altro. C'era come l'attesa di una
          rivoluzione musicale. Già il pubblico si divideva in progressisti e conservatori, in
          liberali e codini.</p>
            <p>Ogni sotterfugio pareva buono pur di assistere alle prove; e chi non poteva ficcarsi
          nella gran sala del Ridotto, ove avevano luogo, si contentava di starsene nell'atrio o giù
          in calle, e, dopo finiti i pezzi, applaudivano freneticamente. Poco mancava che
          gridassero, come la notte del Redentore, <emph rend="italic">fuori il maestro</emph>. Si
          sentivano zufolare, magari sotto le Procuratie e nei salotti aristocratici, i più spiccati
          motivi della messa; si sapeva quante arie, quanti duetti e terzetti, quanti cori formavano
          la partitura; si sapeva come Mirate, unica bella voce della cappella e vera colonna della
          messa, cantasse quasi dal principio alla fine; si sapeva come il maestro bolognese, dopo
          avere udito il primo basso, quel seccante maniaco di setticlavio, non l'avesse voluto a
          nessun patto, anzi avesse fatto venire dalla basilica di San Petronio un cantore stupendo,
          talché il disgraziato basso veneziano doveva sfogarsi nei pieni; si sapeva come vi fosse
          un coretto delizioso di voci bianche, eseguito dai bimbi dell'Orfanotrofio, ai quali
          insegnava il Chisiola, quel vecchio, che ha quella tal nipote bruttina, amante di quella
          buona lana del tenore, i quali se ne vanno insieme di notte con tanto scandalo per le vie
          della città, ed il vecchio, che sembra un santarello, vede e chiude gli occhi. Non
          s'ignorava inoltre che il maestrone aveva lasciato fuori la solita fuga, con viva
          soddisfazione dei più, che la dichiaravano un vecchiume da parrucconi, e con sommo sdegno
          dei meno, i quali borbottavano:</p>
            <p>"Allora addio musica religiosa, tanto conta di far ballare la gente anche in chiesa; ma
          la fuga, se non l'ha fatta, vuol dire che non ha saputo farla: è una bestia".</p>
            <p>Insomma ci fu qualcuno, che la notte precedente al grande avvenimento non andò a dormire,
          per essere ben sicuro di trovarsi davanti alle porte della basilica nell'ora in cui le
          aprono, e assicurarsi un buon posto. Prima delle otto la chiesa era piena; alle nove non
          si poteva entrare nemmeno nelle gallerie superiori; la messa doveva principiare alle dieci
          e mezzo. Sagrestani e scaccini, fendendo faticosamente la folla a forza di gomitate,
          andavano qua e là per i loro servizi: si udiva un continuo strepito di scranne e di
          panche, un continuo bisbiglio, che talvolta diventava frastuono, ripercosso dalle maestose
          vòlte del tempio. Nella nave di mezzo si alzava il catafalco, una specie di tempio romano,
          tutto ornato di velluto nero con frangie d'argento e di figure allegoriche, tutto
          circondato d'innumerevoli ceri accesi. Ai lati stavano dall'una parte i vecchioni
          dell'Ospizio di Carità, i più rubizzi, dall'altra le vecchie, le più floride, in segno di
          riconoscenza al defunto per il pingue legato: curiosa serie di profili allineati, in cui
          dominava la bazza.</p>
            <p>Nene era giunta in tempo di pigliare il suo posto consueto nella cappella di San
          Clemente, di fianco al presbiterio vuoto, ove si alzava, sopra la cattedra patriarcale,
          l'ampio baldacchino di seta bianca a larghi fiorami d'oro. Il cuore le batteva forte,
          pensando al tenore, che doveva comparire tra poco innanzi al giudizio di tanto pubblico; e
          guardava con febbrile impazienza alla cantoria ancora deserta. Poi, fantasticando, girava
          gli occhi ora sulla fila dei bruni apostoli, ora sull'angelo dorato, che minacciava di
          precipitare dalla sua mensola, ora sulle gaie signore corteggiate nelle tribune. Gli
          scintillamenti dei musaici d'oro finirono per produrle un grave assopimento, durante il
          quale scendeva, come in un sogno, nel fondo del proprio essere. Allora uno sgomento
          misterioso, una vergogna immensa la invadevano. Tentava di distrarsi, contemplando in alto
          le storie dell'arcone, la Vergine con l'angelo annunziatore, il Bambino adorato dai Magi,
          e mormorava:</p>
            <p>"Dio voglia!".</p>
            <p>Alzava lo sguardo ancora più, fino ai simboli bizantini degli evangelisti nei sostegni
          della cupola. Il leone aveva l'artiglio somigliante a una mano, a una mano che volesse
          frugare nella coscienza; aveva il muso in forma di grugno da vecchia megera barbuta. E la
          orribile strega continuava a fissare, bieca, minacciosa, le occhiaie vuote e nere nel
          volto impaurito di Nene.</p>
            <p>Circa alle dieci entrarono pomposamente nel presbiterio i canonici, e si posero a sedere
          nei loro stalli. Un faccione tondo e ridente comparve al parapetto della cantoria: era
          quello dell'organista. Seguì un corista zoppo, che aveva in custodia la musica e disponeva
          sui leggii le parti. Vennero in seguito uno ad uno gli altri quaranta cantori, tutti in
          cotta bianca, fra cui il soprano, più sparuto del solito, il Chisiola, accompagnato dai
          bimbi dell'Orfanotrofio, lo Zen, che non s'era fatto la barba e aveva il viso stralunato,
          proprio da funerale. Il nuovo basso bolognese, piantati i gomiti sul parapetto, cacciava
          in fuori il busto quanto più poteva, per esaminare l'uditorio ed essere veduto bene:
          insieme molti se lo mostravano a dito. Andò accanto al maestro di cappella, appena questi
          fu entrato. Tutti presero il loro posto, aggruppandosi fra i tenori, soprani, baritoni e
          bassi. Non si vedeva ancora la testa baldanzosa di Mirate, al proposito del quale alcuni
          ponevano a se stessi questo arduo quesito: "La metterà la cotta quest'oggi, o non la
          metterà?".</p>
            <p>Frattanto nell'altra cantoria, quella dell'orchestra, la quale stava sopra la cappella di
          San Clemente e non poteva quindi essere veduta da Nene, continuava il pestar dei piedi sui
          gradini di legno, con qualche tonfo e vivi chiacchiericci dei professori, che andavano al
          loro posto, portando il proprio strumento. Indi, acconciatisi a sedere, diedero dentro
          nelle accordature, da prima sommessamente con gli archi, di poi fastidiosamente persino
          con i corni e i tromboni, sicché uno zitto non faceva cessare la babele, che poco dopo
          ricominciava. Doveva essersi fatto innanzi il celebre maestro, impaziente di dirigere la
          propria creazione, perché tutti guardavano da quella parte, molti rizzandosi sulla punta
          dei piedi e puntando il binocolo da teatro. L'agitazione cresceva; erano pochi quelli che
          non cavassero dal taschino a ogni tratto l'orologio:</p>
            <p>"Dieci e mezzo precise".</p>
            <p>"No, mancano sei minuti".</p>
            <p>"Quattro".</p>
            <p>"Dieci".</p>
            <p>"Due".</p>
            <p>"Sono passate".</p>
            <p>Quando il maestro compositore diede il primo segnale, picchiando forte sul leggìo, si
          fece tale un silenzio, che si sarebbe sentito ronzare una zanzara; ma il maestro di
          cappella, dalla cantoria di rimpetto, si sbracciava nel fare segno di attendere.</p>
            <p>Era già' comparso dalla porta della sagrestia, preceduto e seguito da una quantità di
          chierici e accoliti, il venerando patriarca, tenuto in mezzo dai due canonici mitrati. Le
          alte mitre d'argento, gli splendidi piviali attrassero per un istante la curiosità della
          folla.</p>
            <p>Eppure fra le due cantorie non cessavano i segnali. Il maestro di cappella, con aria
          molto agitata, aveva lasciato il suo posto e dava ordini, consultandosi con lo Zen, col
          Chisiola, con altri; correvano giù dalle scale erte alquanti coristi, gettando via la
          cotta, e uscivano a precipizio dalla basilica. Nene, immobile, con gli occhi fissi alla
          cantoria, pareva una morta in piedi. Nel presbiterio non si raccapezzavano; davano delle
          rapide occhiate in su; si scambiavano qualche parola sotto voce, senza mostrar di perdere
          la calma sacerdotale. Bensì il popolo s'impazientiva, né gli importava di dissimularlo:
          era un ciarlare generale, un chiedersi a vicenda:</p>
            <p>"Oh, che cosa succede?".</p>
            <p>"Sia venuto male a qualcuno".</p>
            <p>"Forse al patriarca".</p>
            <p>"Pare di no. La confusione è nelle cantorie. Guardi lì a sinistra, non sanno a che santo
          votarsi".</p>
            <p>"Certo, è stato un colpo d'accidente".</p>
            <p>"A chi?".</p>
            <p>"Al maestro, forse".</p>
            <p>"Al maestro un colpo d'accidente".</p>
            <p>"Un colpo apoplettico al maestro".</p>
            <p>"Morto?".</p>
            <p>"Poveretto, era ancora giovine!".</p>
            <p>"Quanti anni poteva avere?".</p>
            <p>"Intorno alla sessantina".</p>
            <p>"Li portava bene; ma veda, è lui al parapetto, che si dimena".</p>
            <p>"È proprio lui: chi sarà dunque il morto?".</p>
            <p>"Dicono un incendio".</p>
            <p>"Dove?".</p>
            <p>"Nell'organo".</p>
            <p>"È impossibile: non c'è indizio di fumo".</p>
            <p>"Sarà sui tetti".</p>
            <p>"Sarà nelle cupole".</p>
            <p>"Senta, senta: lo scaccino annunzia che non si trova il tenore, e che senza di lui non si
          può eseguire la messa".</p>
            <p>"Mirate è scappato".</p>
            <p>"È fuggito Mirate".</p>
            <p>"Scappato solo?".</p>
            <p>"Con una donna, probabilmente".</p>
            <p>"Ha preso il volo coll'amante".</p>
            <p>"Allora la nipote del maestro Chisiola".</p>
            <p>"La conosce lei?".</p>
            <p>"La ho sentita cantare".</p>
            <p>"È bella?".</p>
            <p>"Così così".</p>
            <p>"Altro che amori! È Scappato per debiti".</p>
            <p>"Si può dire che ne avesse piantati dei chiodi".</p>
            <p>"Buona lana!".</p>
            <p>"Mariolo, farci marcire quattro ore in chiesa con questo sugo!".</p>
            <p>"Ehi, ehi, signor sagrestano, è vero che è scappato Mirate?".</p>
            <p>"È vero che non si trova il tenore. Ci hanno mandati a quietare la gente, e a riferire
          che si canterà una messa del Furlanetto".</p>
            <p>"Roba vecchia".</p>
            <p>"Roba noiosa".</p>
            <p>"Abbiano pazienza, signori, abbiano pazienza".</p>
            <p>E i sacrestani e gli scaccini s'affaticavano a girar da per tutto, ripetendo le stesse
          parole. Il pubblico aveva pigliato la cosa in burletta. Ridevano, scherzavano e, a poco a
          poco, alla spicciolata uscivano dalla chiesa, formando capannelli in piazza di San Marco e
          sotto le Procuratie. Quando poté principiare la messa a voci sole, la cantoria
          dell'orchestra era tutta sgomberata, nelle tribune e nelle logge non rimaneva un'anima, e
          le navi e le cappelle erano quasi deserte. Solo ai fianchi dell'enorme catafalco,
          biascicavano e sbadigliavano per l'appetito e per la noia i vecchi e le vecchie
          dell'Ospizio di Carità.</p>
         </div>
         <div type="chapter" xml:id="IT0010010007" n="1.7">
            <head>VII</head>
            <p>Se il soprano avesse dovuto cantare nella messa del Furlanetto, scritta solo per tenori e
          bassi, non avrebbe potuto far uscire una nota dal gorgozzule, così l'improvviso terrore di
          perdere i suoi quattrini gli otturava la strozza. Non sapeva quasi più respirare: era
          diventato addirittura verde. Non di meno andò a precipizio in Frezzeria dalla donna, che
          appigionava la camera a Mirate, e ch'era stata allora allora interrogata da quel corista,
          il quale per primo aveva recato in chiesa la grande novella.</p>
            <p>"È scappato?" domandò ansando.</p>
            <p>"Scappato, un corno. È partito col suo bravo passaporto in pienissima regola, pagandomi
          sino all'ultimo soldo, anzi dandomi un mese di soprappiù".</p>
            <p>"E quando è partito?".</p>
            <p>"Ier l'altro verso le quattro".</p>
            <p>"Subito dopo l'ultima prova, brigante! E come mai ieri, allorché venni qui, mi
          rispondeste che non era in casa?".</p>
            <p>"Che non fosse in casa era la verità. Ma poi m'aveva pregata di non dir nulla della sua
          partenza fino alle undici di stamane, temendo di essere rincorso da certe gonnelle".</p>
            <p>"Gonnelle, sì davvero! Ditemi ancora: se ne andò solo, o in compagnia di un tale, che
          parlava forestiero?".</p>
            <p>"Non faccio mica la spia io. Vada ad informarsi dove vuole, ché mi pare di avere ciarlato
          anche troppo" e gli serrò l'uscio in faccia.</p>
            <p>Il soprano corse all'osteria del <emph rend="italic">Selvatico</emph>, al bacaro della
            <emph rend="italic">Biondina</emph>, al Caffê dei <emph rend="italic">Segretari</emph>,
          a quello di San Luca, frequentato da cantanti ed attori e conosciuto col nome di <emph rend="italic">Caffè chiodi</emph>, poi dal famigerato parrucchiere, che prestava
          quattrini agli avventori, dal sarto, dal tabaccaio, da una certa signora Giulia: insomma
          in ogni luogo dove Mirate era consueto di andare. Racimolò tante informazioni quante
          bastarono a renderlo persuaso che il tenore si fosse diretto verso la Spagna o il
          Portogallo, insieme con l'impresario spagnuolo, il quale fra due brevi fermate a Venezia
          aveva girato mezza Europa per comporre tre o quattro compagnie di canto e di ballo da
          trasportare nella penisola Iberica. Sfogandosi nel ripetere: "Truffatore, dissanguatore,
          ladro, assassino" l'ingannato soprano passò dalla propria bottega d'antiquario a prendere
          nello scrigno i documenti comprovanti il debito di Mirate, e, postili gelosamente nella
          tasca spaziosa ed unta del vecchio soprabito, si recò alla Direzione generale di Polizia.
          Il Direttore, un austriaco magro stecchito e piccolo, con le fedine tinte di color biondo
          e gli occhiali a grossi cerchi d'oro, accolse il soprano assai male, senza neppure
          invitarlo a sedere. Quando ebbe udito di che cosa si trattava, disse, asciutto asciutto,
          col suo accento tedesco queste poche parole:</p>
            <p>"So da un pezzo ch'ella è uno strozzino. La Polizia non farà niente per lei. Vada".</p>
            <p>Il Governatore non volle nemmeno riceverlo.</p>
            <p>Allora pensò agli alleati, e risolvette di parlare innanzi tutto con la Nene, ragionando
          così:</p>
            <p>"O Mirate è partito in buon accordo con lei, e scoprirò qualcosa; o è andato via
          abbandonandola, ed ella diventerà la mia più fiera compagna nel domandare che venga
          costretto a mantenere i suoi impegni".</p>
            <p>Non mise tempo in mezzo; scorsi pochi minuti suonava alla casa del maestro Chisiola. Il
          vecchio, ch'era rincasato in quel punto, andò egli stesso ad aprire, e s'infastidì un poco
          vedendo il soprano, per il quale aveva sempre provato una invincibile contrarietà. Dopo i
          saluti, assai freddi dall'una parte, assai impacciati dall'altra, il soprano, che non
          sapeva come principiare, disse:</p>
            <p>"Dunque è scappato".</p>
            <p>"Chi?".</p>
            <p>"Mirate".</p>
            <p>"Ah, non ci pensavo più. Sarebbe stata una scena comica, se non fosse successa in chiesa
          e se non fosse andata a scapito della musica, sebbene, in verità, quella musica abbia poco
          del religioso".</p>
            <p>Il soprano rimase sconcertato di contro a tanta indifferenza, pure insinuò:</p>
            <p>"Avrei creduto, maestro, che la scomparsa del tenore le avesse fatto maggiore
          impressione".</p>
            <p>"A me? Con i matti non ci son patti, insegna il proverbio. La cappella non poteva contare
          su quella testa sconclusionata; e poi si può dire che io da oggi non appartenga più alla
          cappella, come non appartengo alla scuola dell'Orfanotrofio. Era tempo, con i miei
          ottant'anni passati, di lasciar posto ai giovani" ed il maestro sorrideva bonariamente;
          ma, seccato dalla presenza dell'usuraio, continuò:</p>
            <p>"È un gran pezzo che non ho il piacere di vederla in mia casa. A che cosa posso
          attribuire il bene della sua visita?".</p>
            <p>L'altro, confuso e con la propria idea fissa nel capo, balbettò:</p>
            <p>"Ero venuto, passando, a informarmi della salute della signorina Nene".</p>
            <p>"Non è mai stata malata, Dio piacendo".</p>
            <p>"Pure mi sembrava stamane..".</p>
            <p>"Le sembrava?".</p>
            <p>"Mi sembrava così pallida, ella che per solito è tanto colorita; e aveva gli occhi
          stravolti".</p>
            <p>"Quando?".</p>
            <p>"In chiesa".</p>
            <p>"Avrà avuto paura, non conoscendo la cagione del trambusto".</p>
            <p>"Io credevo anzi che si sentisse male, perché conoscesse la causa del disordine, o la
          immaginasse".</p>
            <p>A queste parole il vecchio si rammentò di un fatto, cui aveva dato poca importanza: la
          domanda della mano di Nene da parte di Mirate, a istigazione dell'usuraio. Guardò in
          faccia il soprano, esclamando:</p>
            <p>"Che cosa intende ella di dire?".</p>
            <p>"Io, niente di male. Quello che dicono tutti".</p>
            <p>Il Chisiola, senza proferire parola, aprì con mano tremante la porta di strada, facendo
          segno all'altro che uscisse, e gli sbatté l'imposta dietro le spalle.</p>
            <p>"Ov'è Nene?" domandò alla serva.</p>
            <p>"Credo che sia in fondo all'orto" rispose la Maria dalla cucina, continuando a tritare le
          cipolle per il soffritto.</p>
            <p>Il vecchio andò sino al piccolo spazio destinato a giardino, girò il frutteto, entrò nel
          chiosco: non c'era nessuno. Vide il portone della riva socchiuso. Nene stava al di fuori,
          sui gradini, guardando l'acqua verde, che le scorreva ai piedi. Singhiozzava, senza
          piangere; aveva sul volto i segni della disperazione: un terribile desiderio la invadeva
          tutta. Appena vide il vecchio scoppiò in pianto dirotto e gli si gettò alle ginocchia,
          ripetendo con voce strozzata:</p>
            <p>"Ti ho disonorato, nonno. Ho disonorato la memoria della mia povera mamma. Sono una donna
          infame. Lasciami morire".</p>
         </div>
         <div type="chapter" xml:id="IT0010010008" n="1.8">
            <head>VIII</head>
            <p>Per cinque giorni lo Zen aveva continuato a presentarsi alla casa del suo maestro,
          supplicandolo di essere ricevuto; ma il vecchio aveva dato ordine alla Maria di
          rispondergli che non voleva assolutamente veder nessuno. Lo Zen s'informava della malattia
          di Nene, tornava dopo qualche ora, e se ne andava di nuovo con l'animo pieno di
          afflizione. Non aveva più né pianoforte, né scuola, né casa, né un soldo in tasca; gli
          allievi lo scansavano, gli amici lo sfuggivano; viveva rintanato nel <emph rend="italic">Caffè della Gloria</emph>, scrivendo il suo Trattato sul setticlavio, e mangiando quel
          poco che gli era offerto spontaneamente dagli avventori. Improvvisava talvolta per l'uno o
          per l'altro un sonetto od un epigramma, acconciava una lettera, rivedeva un contratto: era
          diventato lo scrivano dei Portici di Rialto. Aiutava anche a mettere un po' di nero sul
          bianco l'amico Toni, l'usciere del vicino tribunale.</p>
            <p>Finalmente il sesto giorno la Maria scese ad aprire, dicendogli:</p>
            <p>"Il padrone la prega di salire. Faccia piano. Nene da pochi minuti è assopita; ma non c'è
          da lusingarsi. Il dottore dice che può mancare da un momento all'altro: la poverina ha una
          febbre che le brucia le viscere, e delira, delira quasi sempre. Il padrone s'illude.
          Meglio per lui".</p>
            <p>Le lagrime rigavano il volto della Maria, mentre parlava sommessa, e faceva segno allo
          Zen quasi ad ogni scalino di non strisciare coi piedi. Tornò al letto della malata.</p>
            <p>Il maestro Chisiola, pigliato per mano il suo vecchio discepolo, lo condusse lentamente
          nella stanza più lontana dalla camera di Nene, e lo fece sedere. Egli stesso pareva
          affranto: cadde sopra una poltrona.</p>
            <p>"Quando si è tanto vicini alla fossa, come sono io, non si ha diritto di serbare rancori"
          e pronunciava le parole a stento, interrompendosi spesso. Mormorò: "Ti perdono" ma,
          vedendo che lo Zen non intendeva, soggiunse:</p>
            <p>"Lo so, la colpa fu mia, che mi fidai di te e d'una serva, e sopra tutto d'una innocente,
          inesperta nelle passioni e negli inganni umani".</p>
            <p>Gli parve di sentire un rumore; si trascinò nella camera di Nene, e poco dopo rientrò,
          dicendo:</p>
            <p>"Delira. Sono cinque giorni che delira quasi continuamente. Parla ogni tanto della notte
          del Redentore. Crede di essere ingoiata in certe macchie nere, orribili della laguna e del
          cielo; sente passarle un gatto bianco fra le gambe, e precipita in un baratro senza fondo,
          e continua a travolgersi nella caduta, che non finisce mai; le corrono sul corpo dei topi
          immani, le rosicchiano le membra, le rodono le viscere, le dilaniano il cuore. Altre cose
          aggiunge, pur troppo!" e il vecchio si nascondeva la faccia con le due mani.</p>
            <p>"Dio voglia che guarisca presto; altrimenti non troverà più il suo nonno su questa
          terra!".</p>
            <p>Fece uno sforzo sopra di sé per mutare discorso:</p>
            <p>"Parliamo di te, amico mio. Come vanno le tue faccende?".</p>
            <p>"Bene, maestro" rispose lo Zen, mentendo per non dare fastidio con i propri guai al
          vecchio infelice; anzi, volendo distrarlo, continuò:</p>
            <p>"Tanto bene, che ho ricevuto da Milano l'offerta di un posto di duemila svanziche l'anno,
          e l'ho rifiutato".</p>
            <p>"Non vorrei che tu avessi fatto una corbelleria".</p>
            <p>"No, maestro; ella stesso mi approverà, non ne dubito, quando avrà udito di che cosa si
          tratta. Ho qui in tasca la lettera del direttore del Conservatorio di musica".</p>
            <p>Levò da un grosso portafogli lacero una carta, e la porse al Chisiola. Il direttore gli
          scriveva che, avendolo conosciuto anni addietro a Venezia, serbava per lui una vivissima
          stima, e lo sollecitava ad accettare la cattedra di<emph rend="italic"> Lettura della
            musica</emph>, ad un patto però, al patto di seguire il metodo comune, non quello del
          setticlavio.</p>
            <p>"Capperi!" esclamò il Chisiola. "Una bella fortuna, sai, e la meriti. Come hai
          risposto?".</p>
            <p>"Me lo domanda, maestro! Io rinnegare una verità matematica per abbracciare l'errore; io
          abbandonare un metodo, che insegna a leggere in pochi mesi, per un inganno, che lascia lo
          scolaro orecchiante tutta la vita! Piuttosto morire di fame cento volte che commettere una
          simile ribalderia, una così vile bassezza. Ho risposto per le rime a quello sfacciato di
          direttore".</p>
            <p>Il Chisiola guardò con ammirazione e con pietà quel martire della propria convinzione, il
          quale dalla faccia e dagli abiti rivelava la sua triste miseria. Gli pose la mano sulla
          spalla in atto affettuoso, mentre usciva per vedere di Nene. Nene aveva un momento di
          quiete. Il vecchio tornò a sedere nella poltrona e, con la fronte un poco rasserenata,
          disse:</p>
            <p>"Perché non sei venuto a parlarmi di tutto ciò prima di rispondere al direttore? Forse
          avrei potuto persuaderti. Chi sa? C'è ancora tempo".</p>
            <p>"Tempo a che cosa? A diventare un rinnegato?".</p>
            <p>"Adagio, adagio. Non esageriamo. Te lo insegnai io il setticlavio più di quarant'anni or
          sono, ed ho continuato a insegnarlo ai miei orfani sino a pochi giorni fa; ma non ignori
          che avevo diviso i fanciulli in due schiere per ammaestrare l'una col setticlavio,
          l'altra, più numerosa, col metodo comune. Non bisogna volere essere ciechi. Noi siamo oggi
          i due ultimi rappresentanti di una scuola di lettura, che non uscì mai da Venezia, nemmeno
          ai tempi del Furlanetto, e che è stata abbandonata anche qui da vent'anni, a dir poco.
          Perché si deve credere che nella musica il mondo sia imbecillito, che nessuno capisca più
          nulla?".</p>
            <p>"Non è vero, maestro, che oggi il setticlavio sia disconosciuto" e perché lo Zen alzava
          la voce, il vecchio gli accennò di moderarsi, dando un'occhiata all'uscio che menava verso
          la stanza di Nene.</p>
            <p>"Il setticlavio anzi è in onore. Ella sa, per esempio, che la città di Arezzo deliberò di
          alzare, col mezzo di una colletta europea, un monumento a Guido Monaco. Quale fu la
          gloriosa invenzione dell'aretino? Il solfeggio o, per dirlo con un'altra parola, il
          setticlavio. È vero o non è vero?".</p>
            <p>"Si può solfeggiare senza setticlavio, mio caro".</p>
            <p>"Senza setticlavio si suonerà il pianoforte, perché le note vi stanno belle e preparate,
          e basta pestare sui tasti. I suonatori di pianoforte sono appunto quelli che hanno
          barbaramente manomesso le ragioni del canto; ma l'ugola è il solo strumento creato
          direttamente da Dio, quindi il solo davvero divino, quello che deve imporre la regola a
          tutti gli altri inventati dall'uomo. Legga, maestro, questo avviso pubblicato l'altra
          settimana a Napoli" e di nuovo tirava fuori dal pingue portafogli un'ampia carta
          stampata.</p>
            <p>"E l'invito al congresso italiano. Veda, al proposito dei quesiti sulla musica, è
          proposta la riforma della scuola di canto, poiché 'più d'ogni altro ramo dell'arte il
          canto giace in umili ed abiette condizioni'. È scritto proprio così. Ora, come si possono
          mai rialzare le sorti del canto se non si principia dalla lettura?".</p>
            <p>"Non nego che la lettura abbia la sua importanza; ma qui s'intende altra cosa: s'intende
          la purezza dell'intonazione, il modo di emettere la voce, la delicatezza del fraseggiare,
          l'agilità, la grazia".</p>
            <p>Maria, socchiudendo l'uscio, mostrò il suo viso stravolto. Voleva chiamare il padrone,
          che non la vide; e non ebbe l'animo di scuoterlo in quel momento di distrazione e di
          calma.</p>
            <p>"È l'ultimo forse!" pensò la serva, tornando a chiudere l'uscio.</p>
            <p>"Ma l'avviso di Napoli ha torto" continuava il vecchio.</p>
            <p>"Il canto è quale la musica lo vuole e lo fa. Passa il tempo dei gorgheggi; entriamo
          nell'età della passione e del dramma. Quel giovine, che tu detesti, autore dell'<title rend="italic">Ernani</title> e del <title rend="italic">Rigoletto</title>..".</p>
            <p>"Ha corrotto il canto".</p>
            <p>"Come vuoi che abbia corrotto il canto se ha dato un nuovo impulso alla musica? Tutto
          muta quaggiù. Tu sei vecchio e caparbio; ma quando diventerai ancora più vecchio, quando
          giungerai alla mia età, in cui ci si distacca dal mondo, allora l'animo imparziale ti
          lascerà vedere le virtù del presente come gli errori del passato. Io temo, a dirtela
          schietta" proseguiva il maestro con accento dolce e insinuante "temo che uno dei miei
          peccati sia stato il setticlavio. La logica è talvolta un inganno; e per amore della
          semplicità teorica si casca nella pratica in tali complicazioni da rendere vano ogni
          ragionamento e ogni sforzo. Non ostinarti; accetta il posto di Milano; continua ad essere
          utile alla gioventù, sacrificandole un vecchiume, forse un pregiudizio". Mentre il
          Chisiola parlava, l'altro mutava aspetto. Un grande scoramento s'impadroniva di lui; era
          come se la molla, che lo reggeva in piedi, si fosse spezzata d'un tratto. Gli caddero le
          braccia, ed il volto andava perdendo la sua vivace espressione.</p>
            <p>"Anche lei, maestro, è contro di me" mormorava "anche lei mi abbandona. Non mi resta più
          nulla, nulla, nemmeno la mia cara idea, per la quale avrei saputo morire!".</p>
            <p>Si udì un grido acuto, straziante. Il vecchio aprì l'uscio, precipitò nella stanza
          vicina, traversò l'altra correndo, entrò nella camera di Nene, che era morta, guardò il
          viso bianco e cadde a terra privo di sensi.</p>
            <p>Era il tocco dopo la mezzanotte quando lo Zen, che aveva vagato per le vie senza saper
          dove andasse, giunse, guidato dall'abitudine, al <emph rend="italic">Caffè della
            Gloria</emph>. A un tavolino quattro sensali giuocavano alle carte. Uno di essi, appena
          vide lo Zen, gli gridò:</p>
            <p>"Ehi, maestro, l'abbiamo fatta grossa questa volta. È stato qui dal padrone" e il padrone
          russava dietro il banco "l'usciere del tribunale, l'amico Toni, per intimarle di comparire
          domattina innanzi al giudice. Due truffe alla volta, niente di meno, maestro".</p>
            <p>Lo Zen sbarrò gli occhi; avrebbe voluto capire. Il sensale continuò:</p>
            <p>"Non mi faccia lo scemo adesso. C'è di mezzo un pianoforte non suo, venduto ad un Tizio.
          E l'altra truffa che cosa è? Non me ne rammento".</p>
            <p>Il caffettiere, svegliatosi allora allora, intervenne, sbadigliando:</p>
            <p>"Si tratta di un libro, una strenna, credo, che questo buon galantuomo doveva far
          stampare; e si mangiò il danaro. Ma dove diavolo li caccia i quattrini, che non ha mai un
          soldo per isfamarsi?".</p>
            <p>"Le donnette, le donnette" vociavano i sensali, sganasciandosi dalle risa.</p>
            <p>"E noi, che davamo da mangiare a questo bel mobile!".</p>
            <p>Lo Zen era già scappato lontano. Aveva un incendio nella testa: sentiva dentro nel
          cervello le fiamme che guizzavano, le case che rovinavano, i pompieri che distruggevano
          ogni cosa con i loro enormi picconi. Acqua ci voleva, acqua. Si gettò a capo fitto in un
          canale. Non poté annegare; aveva fatto una giravolta, e s'era trovato in piedi sul fondo,
          col capo fuori. Non gridava, non si curava di accostarsi alla riva; anzi il fresco
          dell'acqua doveva essergli gradito. All'alba due muratori, che passavano in un battello,
          l'alzarono su e lo condussero all'ospedale, ove fu posto nella sale d'osservazione.</p>
            <p>Due giorni appresso, chiuso nella camicia di forza, fu condotto al manicomio nell'isola
          di San Servilio. Lì a poco a poco riacquistò le maniere schiette di prima, il suo buon
          umore e la vecchia passione del setticlavio. Era incanutito, ma ingrassava. I medici e gli
          infermieri gli volevano bene; le suore ne' giorni di magro gli facevano preparare,
          arrostita sulla gratella, un'aringa salata, e gli davano un bicchiere di vin buono. Aveva
          scelto fra i suoi compagni, tutti tranquilli, i meno malinconici, e s'affaccendava
          nell'insegnar loro a solfeggiare e a cantare. Le sale, i corridoi e il giardino
          echeggiavano spesso di voci, che ripetevano per ore ed ore: <emph rend="italic">Do Re, Do
            Mi, Do Fa, Do Sol, Do La, Do Si</emph>. Il maestro con lo scartafaccio del suo <title rend="italic">Trattato sul setticlavio</title> batteva il tempo; e negli urli dei nuovi
          scolari udiva le più soavi armonie, i più stupendi cori, le più perfette fughe, una musica
          da paradiso. Non c'era uomo più felice di lui.</p>
         </div>
         <div type="chapter" xml:id="IT001002" n="2">
            <head>IL DEMONIO MUTO</head>
         </div>
         <div type="chapter" xml:id="IT0010020001" n="2.1">
            <head>I</head>
            <p>Nipote mio, ho compiuto quest'oggi i miei novant'anni, e ho fatto il mio testamento.
          Lascio quasi tutti i miei soldi, circa un centinaio di mila lire, a tua sorella Maria, che
          ha sette figliuoli ed è vedova, con il patto di passare tremila lire l'anno alla mia buona
          Menica, la quale è troppo vecchia e stanca per attendere agli affari. Vero è che la mia
          buona Menica mi fa arrabbiare tutte le sante sere. Non vuole andare a letto prima di me,
          per quanto io la preghi e scongiuri; e mentre scrivo al lume di questa lucerna e ne
          smoccolo i lucignoli, ecco lì tua zia, dall'altra parte di questa tavola, che dorme col
          gatto nero sulle ginocchia. Da mezzo secolo si fa la stessa vita placida e dolce e tanto
          rapida che le settimane volano come giorni; e la mia cara vecchietta tutta linda, con la
          sua cuffia bianca inamidata, quando si sveglia e, alzando il capo, fissa a un tratto gli
          occhi ne' miei, e mi chiama: "Carlo!" mi fa ribollire nelle vene un sangue da
          giovinotto.</p>
            <p>Per conto tuo non hai bisogno di nulla. Sei solo, agiato e non avido. Ma sai che, sebbene
          io ti veda troppo di rado in queste montagne, pure ho sempre sentito un grande affetto per
          te, e lo meriti; e mi rincrescerebbe che, quando sarò volato via da questa terra, tu non
          avessi nessuna occasione di rammentarti dell'antico parente. Da parecchi giorni vado
          dunque intorno in questa casa mezzo diroccata per trovare un oggetto che possa non
          dispiacerti. Ma ogni cosa è logora, sbeccucciata, sbiadita, sconnessa: corrisponde insomma
          ai capelli canuti ed alle rughe dei padroni. Da trent'anni non sono neanche più andato a
          Brescia: si può dire ch'io non abbia più comperato nulla. Le cose più belle in questo
          polveroso palazzo, dove le finestre mostrano ancora i loro vetri tondi, ondulati dal
          centro alla periferia, come fa un sasso quando si butta nell'acqua, dove i pavimenti
          paiono un mare in burrasca, sono le cose più vecchie. Sai che ho quattro di quelle casse
          di legno intagliato, che si mettevano a' piedi del letto degli sposi, tutte a putti che
          giuocano, ad amorini alati e ninfe nude; e vi stanno gli antichi stemmi della nostra
          famiglia. Poi ho dei seggioloni enormi a grossi fogliami nei bracciuoli e nella spalliera,
          che punzecchiano le mani e la schiena, e certe lettiere spropositate a colonne ed a
          timpani, che paiono monumenti sepolcrali. Poi ho quegli otto grandissimi ritratti nelle
          loro massicce cornici d'un oro diventato nero: memoria dei nostri augusti antenati, che
          Dio li abbia in gloria: quei ritratti che, quando da bambino venivi qui a passare i mesi
          delle vacanze, ora ti facevano ridere ed ora ti mettevano paura.</p>
            <p>La dama, ti ricordi? con il guardinfante verdone e con una piramide rossa per
          acconciatura, che pare una bottiglia sigillata; il cavaliero con il grande cappellaccio
          alla spagnuola, il tabarro bruno, la mano sull'elsa e l'occhio truce, e poi il Beato
          Antonio, il Santo Missionario, il grande onore della Val Trompia, che ti faceva scappar
          via. E pallido come un fantasma, magro stecchito, con gli occhi infossati e un sorriso
          sulle labbra da far ghiacciare il sangue. In mano ha due cilicii spaventosi, l'uno a
          scudiscio pieno di terribili punte, l'altro a ruote dentate. Mi raccontava Giovanni (sai?
          devo avertene parlato, il servitore che in gioventù assisteva il Beato Antonio, quand'era
          infermo, e da vecchio aveva cura di me e mi conduceva alla scuola) Giovanni mi raccontava,
          ed io tremavo di spavento, che una mattina, essendo entrato all'improvviso nella nuda
          camera del Santo, vide in un angolo una camicia, che stava in piedi da sé sola e ch'era di
          color pavonazzo. Guarda, tocca: il sangue, di cui appariva inzuppata, raggrumandosi e
          indurando, aveva ridotto la tela rigida come un legno.</p>
            <p>Don Antonio aveva le mani così scarne e le dita così slogate, che con le unghie poteva
          toccar l'avambraccio. Era un miracolo di eloquenza, un miracolo di abnegazione. Parlava a
          dodici a quattordicimila persone, che correvano a udirlo dalle valli, dai monti lontani, e
          si faceva sentire da tutti. Eppure, se tu vai a Brescia, puoi vedere nella chiesa di San
          Filippo, appesa all'altare del Santo, una lingua d'argento, voto di Don Antonio, quando
          per intercessione di Filippo Neri guarì dalla balbuzie. A Roma, poco prima di morire,
          predicando nella chiesa del Gesù, fece piangere il Papa. Aveva per consuetudine, ne' siti
          dove egli andava, di parlare contro i vizii che più dominavano in paese. A Desenzano tuonò
          contro l'ubbriachezza. Il dì dopo tutte le osterie, tutte quante le bettole erano chiuse,
          e l'Autorità dovette farne aprire alcune per forza a servizio dei forestieri. All'ultimo
          sermone non voleva altro che i miserabili: era la predica sulla <emph rend="italic">Povertà</emph>. Dopo avere mostrato la vanità delle ricchezze, dopo avere eccitato gli
          animi al disprezzo degli agi, chiamava ad uno ad uno i suoi ascoltatori, e divideva con
          essi tutto intiero il guadagno del Quaresimale e i pochi panni che gli restavano.</p>
            <p>Senti questa. Giovanni stava dietro al pulpito, mentre Don Antonio predicava un dì
            sull'<emph rend="italic">Inferno</emph>. Dopo una pausa, il Beato Antonio con voce
          rimbombante grida:</p>
            <p>"Pentitevi, figliuoli, tornate nella via della virtù; giacché per voi, o perversi, che
          continuate a vivere nel peccato, che state duri nel vizio, i sepolcri" e gridava sempre
          più alto, come ispirato dal cielo "i sepolcri si spalancheranno, e, precipitando sulle
          ossa degli antichi scheletri, nella notte e nel gelo, sarete a poco a poco rosicchiati
          vivi dai vermi".</p>
            <p>Allora Giovanni udì come un fruscìo, un muoversi improvviso, ma sordo, lamenti soffocati,
          singhiozzi repressi. Guarda dal parapetto del pulpito, e vede, cosa strana! nella chiesa,
          la quale prima era così zeppa di gente, che una presa di tabacco - diceva Giovanni
          tabaccone - non avrebbe potuto cadere in terra, vede il pavimento nudo in larghi spazii,
          vede scoperte di popolo tutte le grandi lapidi delle tombe. La gente, spaventata dalle
          parole del Missionario, s'era ritirata dai sepolcri, e, sempre in ginocchio, piangendo e
          picchiandosi il petto, si pigiava, si schiacciava, si accatastava a gruppi, e implorava
          sotto voce il perdono di Dio.</p>
            <p>Di questi ritratti neri e di questi mobili tarlati tu non sapresti che cosa fare. Qui
          invece stanno bene, così impietriti al loro posto. Dopo tanti anni che le pareti, le
          masserizie, i quadri si guardano, e forse nel loro linguaggio si parlano sommessamente, lo
          strappare qualcosa parrebbe un'amputazione, sarebbe una crudeltà. Quando i figliuoli di
          tua sorella, diventati forti giovinotti, vorranno passare alcune settimane cacciando sui
          monti, uccellando nelle valli o pescando le trote rosee nel lago d'Idro o nel Chiese,
          troveranno intatta l'antichità di questo palazzaccio. Si scalderanno al fuoco del caminone
          di marmo giallo, in cui dodici uomini possono stare comodamente seduti; guarderanno i
          soffitti a travature sagomate e dipinte, e cammineranno su e giù nella galleria dove, tra
          gli stucchi sgretolati, il vento gavazza. Tu sentissi che musiche sa comporre il vento in
          queste gole alpestri e in questo muraglie rovinose: sono tripudii o spaventi, fischii
          lieti e trilli e scale e accordi sonori e poi il finimondo, e sempre continua il pedale,
          come dicono gli organisti, del romore sinistro, che le acque del Chiese fanno nel loro
          letto sassoso ed erto.</p>
         </div>
         <div type="chapter" xml:id="IT0010020002" n="2.2">
            <head>II</head>
            <p>Ho trovato, nipote mio, quel che ti devo lasciare. È una cosa che mi salvò quasi la
          vita.</p>
            <p>Prima che tu nascessi, i medici di Brescia e di Milano mi avevano spacciato. Una
          maledetta malattia nervosa del ventricolo s'era ostinata a volermi spingere al mondo di
          là, ed ero ridotto, per tutto pasto, a nutrirmi di pezzettini di cacio lodigiano che
          tenevo in bocca, e di cui a poco a poco succhiavo la sostanza. Pigliai questo malanno, il
          primo e l'ultimo della mia vita, cacciando nelle valli; quando, dopo avere mal dormito
          qualche ora in un casolare, alle tre della notte mi alzavo, camminavo fino alle sei in
          cerca del miglior sito della palude, con il freschetto del dicembre o del gennaio ed una
          sottile umidità che entrava nelle ossa, e poi dall'alba al tramonto mi piantavo immobile
          nell'acqua e nella nebbia ad aspettare una folaga, la quale molto spesso non voleva
          mostrarsi. Mi scordavo di mangiare. Bevevo, io che sono sempre stato mezzo astemio, de'
          larghi sorsi di acquavite. Vedi bestia che è l'uomo! Amando le montagne e le balze,
          cacciarsi con tanta fatica e con sì misero fine dentro ai pantani! Tornavo a casa, dopo
          qualche giorno, affranto, sfinito. La Menica mi dava brodi, petti di pollo, latte di
          gallina, vino vecchio e il suo sorriso tutta bontà; ma io non avevo fame e digerivo male.
          Pensa che malinconia m'era venuta addosso!</p>
            <p>Non potevo uscire di camera: andavo dal letto al lettuccio. Se per caso giravo gli occhi
          allo specchio, vedendo un coso allampanato, con le guance smunte, gli occhi spenti, il
          quale non somigliava affatto al mio signor io, non sapevo vincere l'ombra di un
          tristissimo sorriso, che mi correva sulle labbra e si trasmutava tosto in due lagrime
          lente. Da quindici giorni, all'aprirsi della primavera, mangiavo, non ostante, un pochino
          di più, dicevo qualche parola volentieri, cavavo qualche accordo flebile con meno stento
          dalla mia amata chitarra, la quale mi stava accanto sul sofà o sul letto. Quand'ecco a un
          tratto, una sera, mi sento esinanire<ref target="#note7"/>. La Menica si spaventa. Era un
          gran pezzo ch'ella non dormiva sotto le coltri, non andava nel brolo<ref target="#note8"/>
          a respirare una boccata d'aria, non faceva altro che starmi intorno sollecita, sempre
          attenta ad un'allegria fiduciosa e serena, che non le veniva dal cuore, ma che ella
          simulava virtuosamente per il suo povero infermo. Ell'aveva pensato fino allora al mio
          corpo: pensò in quel punto alla mia anima.</p>
            <p>Mezz'ora dopo entrò il curato e, sottovoce, mi chiese s'io voleva confessarmi. Gli occhi
          della Menica m'imploravano. La camera era buia, silenziosa, sepolcrale. Mi confessai a
          spizzico, quasi senza fiato; ma non fu cosa lunga, poiché non credo in mia vita di avere
          mai desiderato male a nessuno. Toccai la mano alla mia buona infermiera, che mi ringraziò
          con effusione angelica e mi baciò sulla fronte.</p>
            <p>Mi sentivo sollevato. Il prete stava sempre in piedi a sinistra del letto, duro duro,
          brontolando le sue preghiere. Negl'infermi le impressioni son rapide come il lampo.
          Guardai fisso il volto del prete, e nell'osservarlo provai dentro un irrefrenabile impeto
          di riso.</p>
            <p>Bisogna che tu sappia come quel curato, uomo di mezza età, rubicondo, tarchiato,
          panciuto, ottimo di cuore, ma un po' beone e mangiatore insaziabile, era il più gioviale
          matto di questa terra. Cantava certe canzonette da fare sbellicare dalle risa, faceva
          certi giuochi di prestigio con i bussolotti da maravigliare un mago, scriveva sonetti
          buffoneschi, imitava con la sola varietà dei fischi la predica del Vescovo biascicone e
          con la sola varietà delle inflessioni di voce tutte le lingue, compresa la turca; faceva
          dietro una tela bianca le ombre cinesi con le mani, figurando cigni, lepri, porci,
          elefanti, gatti e una pantomima di burattini, in cui Arlecchino era innamorato di Rosaura
          e bastonava Pantalone; finalmente con la faccia rappresentava il temporale, agitando ora
          lenti, ora impetuosi tutti i muscoli delle gote, del naso, della bocca, del fronte,
          persino le orecchie, così che pareva proprio di vedere i primi lampi, di sentire il rombo
          dei primi tuoni, e poi via via crescere la tempesta e, scrosciare la pioggia e scoppiare
          le folgori, finché un po' alla volta, con qualche ritorno di vento e d'acqua, la bufera si
          dileguava e, rinata la calma, tornava a splendere la viva luce del giorno. Tu avessi visto
          come a questo punto il viso del prete sbocciava, come s'irradiava, come brillava: era il
          sole tale e quale.</p>
            <p>Il gaio curato veniva, prima della mia malattia, tutte le domeniche a desinare da noi, e
          di quando in quando, bevuta una bottiglia di quel vecchio, ci dava lo spettacolo
          esilarante del suo temporale. Ora, al vedere il muso tondo, comicamente solenne, a cui
          neanche l'aspetto della morte avrebbe potuto cancellare l'impronta della giovialità,
          borbottare le orazioni fra i denti agitando le labbra, battendo le ciglia ed increspando
          la fronte, mi tornò alla memoria il temporale, e scoppiai in una fragorosa e interminabile
          risata. Il prete, che era lesto di cervello, capì in un attimo la ragione delle mie risa
          e, scordando il suo ministero, non potendosi più tenere cominciò a sghignazzare a
          crepapelle. La Menica e la serva, che erano presenti, ci credettero impazziti; ma, giacché
          il riso è contagioso ed il prete riesciva tanto bizzarro nei suoi contorcimenti, si misero
          a ridere anch'esse. La solennità dell'olio santo s'era trasformata così in una farsetta da
          carnevale.</p>
            <p>Allora io pigliai da lato la mia chitarra e cominciai gli accordi, e il prete intonò una
          canzone delle sue più sguaiate; ed egli cantava con pazza gioia ed io accompagnavo con
          tanto felice ardore, che mi pareva di esser il dio della contentezza. Ma la saggia Menica
          mi fece smettere per forza, e, mandò via il curato bislacco, che si sentiva ridere ancora
          sulle scale e in istrada di questo suo penitente mezzo morto, resuscitato.</p>
            <p>Il dì seguente mi svegliai con un rabbioso appetito. Due giorni dopo giravo tutta la
          casa; quattro giorni appresso andavo nel brolo e nel paese, e, passata una settimana, mi
          arrampicavo sui monti e avrei mangiato i gusci delle ostriche.</p>
            <p>La mia guarigione fu cominciata dalle smorfie del prete, ma fu compiuta dalla chitarra.
          Tu non puoi pensare quale beatitudine fosse la mia nel potere di nuovo agitare fieramente
          le corde di quello strumento, che amo sin da fanciullo, e che mi è sempre stato una grande
          consolazione nelle traversie della vita giovanile e ne' piccoli fastidii della vecchiaia.
          Tu mi hai sentito suonare. Sono un buon chitarrista, non è vero? Ho le mie ambizioncelle
          anch'io, caro nipote. Quando andavo sotto il balcone della Menica, settant'anni addietro,
          e suonavo dolce dolce un minuetto del Monteverde, la gente stava ad ascoltarmi a bocca
          aperta, e il cuore batteva forte alla mia fidanzata, che mi scoccava dalle imposte
          socchiuse delle occhiate assassine.</p>
            <p>Adesso ancora mi diverto a cercare nelle antiche melodie le antiche memorie. Vado nella
          cappella del palazzo, che è, come tu sai, all'angolo della galleria, ed ha l'altare tutto
          di legno ad angeli paffuti e a cartocci barocchi, i quali mostrano ne' luoghi più riposti
          i segni delle scomparse dorature: e vi sono i vetri a figure colorate, qua e là rotti e
          restaurati con pezzi di vetri bianchi, sicché ad un Santo manca la testa, all'altro un
          braccio o una gamba: e non ostante la chiesetta ha qualcosa di severo e di sacro nella sua
          mezza oscurità. Non c'è neanche un quadro; le pareti son nude; solo da una parte si vede
          appesa ad un chiodo la mia chitarra, che è quasi una reliquia. Stacco lo strumento, e,
          salendo dallo scalone interno, quello scalone lungo e diritto, che ha i suoi dugento
          gradini tutti sconnessi, vado pian piano nel giardino alto, da cui si domina il villaggio
          e la valle, e mi metto a sedere sui graticci, i quali, servendo solo per i bachi da seta,
          restano quasi tutto l'anno accatastati nel padiglione delle feste. Questo magazzino, gioia
          dei topi e dei ragni, era una piccola reggia tre secoli addietro. I nostri antenati vi
          godevano le loro orgie, che non invidio: donne, balli, buffoni, cene, le quali non
          terminavano prima dell'alba e lasciavano uomini e femmine arrotolati per terra. Col vino
          scorreva qualche volta il sangue. I muri portano ancora, quasi cancellati dal tempo, i
          nomi ed i motti di qualcuno dei violenti e gaudenti cavalieri. V'è, tra le altre, sotto al
          disegno rozzo di un cuore trafitto, l'impresa: <emph rend="italic">Dopo il bacio il
            pugnale</emph>.</p>
            <p>Così, seduto al fresco ne' bei giorni d'estate, strappo alle corde i miei vecchi ricordi
          in questi ultimi anni, che sono i più tranquilli e i più lieti della mia vita. Lascio
          morire flebilmente le armonie sotto la vòlta della sala, seguendo attentissimo con
          l'orecchio le ultime oscillazioni, che si dileguano nel brontolìo lontano del Chiese. Poi,
          sentendomi ringalluzzito, picchio forte su tutte quante le corde e comincio un allegro
          amoroso, una gavotta saltellante; ma pur troppo la mia mano sinistra ha perduto un poco di
          agilità, e la mia destra è scemata un poco di vigore. Oggi son più valente negli adagi,
          nelle ariette patetiche: ai vecchi s'addice meglio il rimpianto.</p>
            <p>La mia chitarra ha cinque corde doppie; sale dal <emph rend="italic">la</emph> al <emph rend="italic">mi</emph>, due ottave e mezzo. È uno strumento ammirabile per la sonorità
          e l'eleganza. La rosa, intagliata a minuti intrecci e trafori di cerchi, di triangoli, di
          foglioline, pare un'opera in filigrana. Il manico, intarsiato di avorio e di ebano con dei
          filetti d'oro, rappresenta una caccia in figure alte un'oncia: cavalcatori, dame,
          falconieri, con cani, caprioli, lepri, cignali e ogni sorta di selvaggina. Al basso della
          cassa armonica s'ammira poi una figuretta d'argento, un Apollo sdraiato che suona la
          cetra, cosa che più graziosa al mondo non si potrebbe vedere. Oltre a ciò, accomodate in
          vago ornamento, stanno un centinaio di perle, alcune assai grosse, e così bene
          incastonate, che sette soltanto si sono rotte o perdute. Insomma questa chitarra magnifica
          desidero, dopo la mia morte, lasciarla al mio caro nipote. Fors'è un'ubbia dello zio quasi
          rimbambito, ma non vorrei che la chitarra uscisse dalla nostra famiglia. C'è sotto una
          storiella. Te la racconterò, prima perché giova che tu la sappia, e poi per amore di me
          medesimo. Non posso dormire, come accade ai vecchioni, più di due o tre ore la notte, e ho
          gli occhi sani, e non cavo troppo gusto a leggere libri per cagione della memoria, che mi
          serve benissimo nelle cose lontane, ma pochissimo nelle vicine, sicché alla fine di un
          volume rischio di non rammentarmi il principio. Bisogna dunque ch'io metta un poco di nero
          sul bianco per occupar la sera in qualcosa, mentre la Menica, tenendo in grembo il suo
          micio, pisola nel seggiolone.</p>
         </div>
         <div type="chapter" xml:id="IT0010020003" n="2.3">
            <head>III</head>
            <p>Ti scrivo di giorno all'ombra dell'antico padiglione e all'aria aperta, nel giardino ora
          tutto intralciato e spinoso, che sta innanzi al padiglione ed è protetto da balaustri
          spezzati e da pilastri, su cui piantano de' mozziconi di Ercoli, di Diane e di Veneri. La
          roccia scende a perpendicolo dietro il palazzo, del quale da questa altura si dominano i
          tetti vicini; più giù, a sinistra, si vede la piazza del paese, e più giù ancora il ponte
          ed una lunga e sinuosa striscia di fiume.</p>
            <p>È un'afa, che non si può respirare. Me ne sto qui da un pezzo a guardare le montagne ed
          il cielo. Le curve ripide e rotte del monte di San Gottardo alla destra e dell'altro, che
          gli sorge di contro, pare si tocchino a' piedi, tanto è stretta la spaccatura del Chiese.
          In mezzo a quelle due chine brulle d'un colore cupo rossastro si vede quasi orizzontale il
          dorso celestino di un monte lontanissimo. Le nubi s'erano squarciate e, sul largo campo
          azzurro, da quell'angolo basso saliva saliva una nuvola bianca, illuminata dal sole. Prima
          sembrò una corona d'argento posta sul culmine del monte lontano; poi si espanse, invase
          una gran parte del cielo. Pigliò figura di un toro immane, che si avanzasse con la sua
          testa cornuta. Le corna venivano sino alla metà della vòlta celeste; una gamba poggiava
          sopra uno dei monti, l'altra sull'altro. Poi, in un minuto, il toro mutò apparenza: la
          testa da grossa che era si allungò, diventò il grugno di un porco, le corna si
          accorciarono in orecchie, le gambe si restrinsero a zampini, e la figura, che prima era
          maestosa, diventò grottesca. Poi la nuvola grande si sciolse in diverse nuvolette candide:
          qua e là de' gruppi di punti argentei si raccoglievano come in tanti palloncini
          aereostatici, i quali vagavano un pezzo innanzi di ridursi al nulla. L'aria è restata d'un
          celeste purissimo, su cui le due montagne vicine tagliano scure, e l'ultimo monte appena
          stacca in quasi impercettibile sfumatura. Intanto il Chiese, ingrossato dalle ultime
          piogge, mugghia più iracondo che mai. Le case, brune, ancora bagnate, hanno de' bizzarri
          scintillamenti, e gli alberi sono lustri. Giù nelle strade fangose le capre passano,
          accompagnate da fanciulli, che portano sul capo immerse frasche fronzute di castagno o di
          quercia, sotto alle quali restano curvati e nascosti. Son piante che camminano; e quando
          diciotto o venti di quei ragazzi scendono così dai sentieri delle montagne l'un dietro
          all'altro, pare che un pezzo di bosco si muova, e si pensa - non mi rammento bene, ma
          qualcosa mi resta nella memoria di spaventoso - a quel re, a cui, dopo la profezia di
          certe orribili streghe, venne incontro così una foresta minacciante e vendicatrice.</p>
            <p>Dalla parte di San Gottardo sai che si va a Bagolino, costeggiando il melanconico Lago
          d'Idro, passando dalle mura merlate della Rocca d'Anfo e camminando un pezzo sulla
          stupenda strada, che lascia ben basso il Caffaro, e dai parapetti della quale si vedono i
          precipizi vertiginosi, dove nella cupezza del fondo le acque del torrente, col rimbalzare
          da un masso all'altro, col piombare in cascate, col frangersi alle roccie, mostrano il
          luccichìo della loro spuma. In quelle orridezze si rovesciano spesso uomini e cavalli e,
          senza che la loro caduta mandi il più lieve rumore, vanno a seppellirsi nella gran fossa
          del monte. La via bellissima è sparsa di panporcini<ref target="#note9"/> e di croci.</p>
            <p>O quante volte son passato su quella strada cantando, con il mio fucile a pietra sulla
          spalla, la fiaschetta piena di polvere, la ventriera fasciata alla vita e ben provvista di
          palle e pallini, e la carniera ad armacollo! Avevo con me Lampo e Bigio, oppure Livia e
          Toti. Non c'è una svolta ch'io non ricordi, né una cappelletta, né una pietra migliaria. A
          Nozza, avendo pigliato una scorciatoia, trovai sul viottolo rasente al Chiese due vipere,
          ed una ne uccisi coi tacchi de' miei grossi stivali: A Vestone il povero Lampo ebbe un
          formidabile calcio da un ciuco, e continuò poi a guaire tutta la giornata. Ad Anfo c'era
          un'ostessa gobbetta e zoppa, la quale mi dava il vino bianco e le tinche fritte. Facevo
          centro a Bagolino, ma poi, partendo all'alba e spesso non tornando la sera, correvo
          lontano a cacciare i camosci sulle balze e le starne nei boschi.</p>
            <p>La prima volta che salii solo alla cittaduzza alpestre, e avevo allora, che ero giovane,
          un'aria baldanzosa ed una gran barba nera, un vecchietto mi venne incontro e, togliendosi
          rispettosamente il cappello e sorridendo con malizia, mi fece segno di seguirlo. Dopo
          avermi condotto, senz'aprir bocca, un trecento passi all'in su e all'in giù per quelle
          viuzze sudicie e strette, il vecchietto si ferma e alzando il braccio mi mostra
          coll'indice una lapide antica infissa nella rovinosa muraglia di una casa. Vi leggo a
          stento questi bei versi:</p>
            <l>Oggi non è il tempo</l>
            <l>Né la stagione</l>
            <l>Di stare in questo loco</l>
            <l>Chi non sta a ragione.</l>
            <p>Prima che avessi agio di pigliarmela col sardonico vecchietto e chiedergli la causa della
          sua minaccia, egli se l'era prudentemente svignata. Lo cercai tutt'in giro senza poterlo
          trovare.</p>
            <p>Desinai all'osteria del <emph rend="italic">Pavone</emph>, e poi, essendo domenica e non
          avendo sentito messa, m'arrampicai sulle interminabili gradinate della chiesa ed entrai a
          pregare. Il sole mandava i suoi raggi quasi orizzontalmente dalle finestre della facciata
          sino all'altar maggiore, gettando su questo la luce infiammata del tramonto e facendo
          scintillare la custodia dorata del ciborio. La chiesa era deserta. Solo si sentiva un
          leggiero picchio a intervalli regolari ora di qua ora di là. Una vecchia, tanto curva che
          il suo mento giungeva appena all'altezza delle panche, passava abbastanza lesta da un
          altare all'altro, mettendo innanzi ad ogni passo il suo bastoncino, su cui poggiava il
          peso del corpo cadente. Mentre uscivo, ell'era accanto alla pila dell'acqua santa. Le
          diedi qualche soldo: mi ringraziò tremolando.</p>
            <p>Il sole scendeva in quei punto dietro le montagne. Non sapendo come passare il tempo, mi
          posi a sedere sul parapetto del portico e guardai intorno le chine verdi; ma
          nell'abbassare lo sguardo, sopra un quadratello di marmo bianco, incassato nelle lastre
          scure del pavimento, mi parve di vedere il nome della nostra famiglia. Sentii
          punzecchiarmi dalla curiosità e guardai bene. Potei leggere, oltre al casato, <emph rend="italic">Don Antonio</emph>, e l'anno MDCCLXX; ma il resto, tra l'essere logoro
          dallo stropiccìo de' piedi e l'essere scritto in latino, non mi entrava nel cervello.
          Stavo così lambiccandomi da dieci minuti, quand'odo dietro di me una voce fessa e
          biascicante, la quale brontola, come se ripetesse una lezione imparata a memoria:</p>
            <p>"Sui sagrato di questa chiesa Don Antonio, maestro di virtù, fece ardere in benefica pira
          gli strumenti del peccato, e scacciò il Demonio muto dal cuore dei penitenti".</p>
            <p>Non capii nulla neanche nella traduzione, e, vincendo il ribrezzo che la vecchia mi
          metteva addosso, le chiesi s'ella poteva spiegarmi il mistero dell'epigrafe.</p>
            <p>Mi pigliò per il braccio con la sua mano adunca, che pareva un artiglio, e mi trascinò
          sul piazzale, nel mezzo, tra il portico della chiesa e le gradinate della roccia, le quali
          scendono al paese; poi, sempre tenendosi al mio braccio, fece il segno con la punta del
          suo bastoncino di un largo circolo intorno a noi, e disse:</p>
            <p>"Qui, proprio qui. Era un gran fuoco. Pareva un incendio. I ragazzi avevano portato le
          fascine secche; gli uomini avevano accomodato le legne in una immensa catasta; le donne
          con le mani giunte, inginocchiate, pregavano. Poi una si alza e, togliendosi i pendenti
          dalle orecchie, li getta nelle fiamme; e, dopo questa, tutte, ad una ad una, o un monile,
          o un braccialetto, od uno spillone, o quel che hanno di prezioso e di bello gettano nel
          fuoco. Le litanie si sollevano al cielo: lo scoppiettare e lo stridere del rogo pare un
          inferno. Si avanzavano gli uomini come spiritati. È notte, e le fiamme, tingendo la chiesa
          e le case di un rosso sanguigno, dànno ai devoti l'aspetto di demonii. Ecco che volano sul
          fuoco mandolini, flauti, tamburini, tiorbe. Due alzano una spinetta, e giù sulle brace.
          Quante chitarre! Una, fra le altre, di avorio, di ebano, d'oro, di perle! Che
          bellezza!..".</p>
            <p>Mi sentii serrare il braccio più forte. La vecchia s'era interrotta, tremava in tutte le
          membra, e sulle guance grinzose e terrose sgocciolava qualche lagrima. Si percuoteva il
          petto col pomo del bastoncino. Durò un pezzo a rimettersi, e poi alzò sopra di me gli
          occhi così stravolti, che ne ebbi paura. Certo, era matta. Continuò, facendo da sé sola
          dieci passi indietro e picchiando tre volte col bastoncino in terra:</p>
            <p>"Qui stava il Santo, immobile, maestoso. Guardava in alto. Qualche volta faceva un gesto
          con la mano, e allora quelli che gli erano vicini gridavano: Silenzio. E tutti tacevano, e
          si sentiva, accompagnata dal romore della legna ardente, la voce di lui, che gridava:
          'Distruggete, fratelli, disperdete gli strumenti del vizio. Quegl'infami oggetti sono del
          diavolo. Regalateli a me, ch'io li dono a Dio. Non più balli, non più suoni, non più
          gioielli. Via gli eccitamenti alla corruzione, le tentazioni al peccato. Vivete, pensando
          solamente alla morte ed al cielo'. E di quando in quando si sentiva la stessa voce, che
          dominava il turbinoso frastuono del popolo, ripetere: 'Distruggete, fratelli, disperdete
          gli strumenti del vizio'".</p>
            <p>Mi sembrò che i pochi capelli bianchi della vecchia le si rizzassero sul cranio. Dopo una
          pausa ripigliò:</p>
            <p>"Io era giovane allora, bella, sana, ricca, empia. Mi scaldavo le mani alla catasta e
          ridevo".</p>
            <p>Puoi pensare, nipote mio, se queste parole della strega avevano solleticato la mia voglia
          di sapere ogni cosa, e se io la tempestassi d'interrogazioni. Ma ella non rispondeva più
          niente. Pareva che fantasticasse a qualcosa di là dal mondo. Finalmente, infastidita dalla
          mia insistenza, mi chiese con ira:</p>
            <p>"Chi è lei che m'interroga? Che cosa importa a lei di queste storie di mezzo secolo
          addietro? Non può lasciarmi quieta nelle mie memorie e ne' miei rimorsi?".</p>
            <p>Cercai di placarla, e per iscusare la importunità le dissi il mio casato e ch'io ero
          pronipote del Beato Antonio.</p>
            <p>"Nipote!" gridò, spalancando gli occhi cisposi.</p>
            <p>"Figlio del figlio d'un suo fratello".</p>
            <p>"Figlio del figlio d'un suo fratello" mormorava la vecchia fra le gengive, come se
          studiasse questo grado di parentela.</p>
            <p>Mi guardò nel volto con attenzione minutissima, e invasa da una crescente
          contentezza:</p>
            <p>"È lui" esclamò "lui stesso. Ecco il naso aquilino, il fronte alto, le labbra sottili, le
          folte sopracciglia, gli occhi neri. È lui, lui, proprio lui!".</p>
            <p>Nel sottopormi a questo esame la vecchia decrepita s'accostava al mio viso, vicino
          vicino, giacché il crepuscolo cominciava a imbrunire. Sentivo l'acre respiro di quel
          cadavere ischeletrito.</p>
            <p>"Lo stesso sguardo" continuava "e la stessa voce! È lui, proprio lui".</p>
            <p>E intanto si faceva il segno della croce, e mi baciava il lembo della cacciatora.</p>
            <p>"Avrei dato" ripigliò "tutta la poca vita che mi resta per trovare un discendente del
          Santo. Ora posso morire in pace. Restituirò al nipote ciò che ho rubato all'avo. Venga con
          me fino al mio casolare, là sulla montagna. Non c'è tempo da perdere. Potrei morire da un
          momento all'altro" e s'incamminò.</p>
            <p>Già cominciava a far buio. Il cielo, che s'era tornato a coprire di nubi, diventava nero.
          Scendemmo dietro la chiesa un centinaio di passi; poi, entrati in una viuzza, si principiò
          a salire. La vecchia ansava. La strada era formata di sassi puntuti e sconnessi, con
          pozzanghere ad ogni tratto e qualche torrentello. Incespicavo negli sterpi. Dei tronchi
          d'albero disseccati sbarravano il sentiero. Udivo de' fruscii ne' cespugli: vidi la coda
          di un lungo serpe nero guizzare in una buca. La vecchia andava a piccoli sbalzi,
          picchiando sempre con il suo bastoncino, e voltandosi indietro a guardarmi. Ad una svolta
          si fermò e si mise a sedere in terra. Sembrava una pallottola.</p>
            <p>"Ero dunque giovane" disse "e bella. Avevo sposato Angelo il Moro, il sicario. Egli
          viaggiava per le sue faccende, e quando tornava, dopo tre o quattro mesi, mi portava tanto
          oro, ch'io duravo fatica a spenderlo tutto in vesti, in balli, in orgie. Angelo mi
          regalava i gioielli rapiti alle dame. Una volta mi portò una chitarra, una maraviglia,
          rubata a una duchessa di Milano. Io, che mi divertivo a suonare quello strumento, ne fui
          beata; ma l'amante mio, che amavo ancora più della chitarra, me la chiese, e gliela diedi.
          L'infame mi tradì poco dopo".</p>
            <p>Da quel fagotto schiacciato al suolo continuava a uscire una voce rauca:</p>
            <p>"Ero alta di corpo, snella; avevo gli occhi bruni ed i capelli biondi. Ballavo dal
          tramonto all'alba, nuotavo nel lago d'Idro, facevo all'amore. Una sera, sentendo che il
          Beato Antonio, di cui parlavano le valli e i monti, ma che io non avevo ancora veduto,
          ordinava di bruciare gli strumenti da musica e gli ornamenti delle donne, volli goder lo
          spettacolo. Alcuni de' miei corteggiatori s'erano convertiti alla fede del Santo, altri
          non si attentarono ad accompagnarmi, uno solo venne con me travestito per non farsi
          conoscere. Quella sera sentivo dentro un diavolo: ero ubbriaca di peccato. A un tratto
          vidi il mio amante traditore accanto a me, il quale stava per gettare nel fuoco la mia
          chitarra. Sentii ribollirmi il sangue. Nel baccano e nella confusione, appena la chitarra
          fu sul rogo, io, al rischio di bruciarmi le vesti, mi scagliai sulle fiamme e la trassi
          fuori intatta. Qualche giorno appresso Angelo fu appiccato in Brescia. Mi ammalai: restai
          povera e sola".</p>
            <p>La megera si alzò, e continuò il cammino. Era notte scura; non vedevo dove mettessi i
          piedi; sdrucciolavo; tre o quattro volte fui lì lì per cadere. Il nome del Moro mi
          rammentava i raccapricci d'infanzia, quando il mio vecchio servo Giovanni raccontava le
          prodezze del famoso assassino, il quale, per esperimentare la curiosità d'una sua
          fidanzata; le aveva lasciato in deposito un paniere coperto di foglie fresche, proibendole
          di guardarvi dentro, e dopo un'ora torna e trova la ragazza in deliquio, perché ella aveva
          trovato nel paniere una testa d'uomo tagliata.</p>
            <p>La vecchia continuava interrottamente, fermandosi ad ogni venti passi:</p>
            <p>"Mi nacque a poco a poco nel cuore una cosa nuova, il rimorso. Entrai qualche volta in
          chiesa; ascoltai qualche messa. Passato un anno, tornò a Bagolino il Beato Antonio.
          M'acconciai per il primo sermone accanto al pulpito, e vidi il Santo pallido, smunto,
          salire faticosamente i gradini. Annunziò con voce fioca l'argomento della predica: <emph rend="italic">Il Demonio muto</emph>. La sua parola era lenta, quasi stentata, ma tanto
          semplice, tanto chiara, che nasceva negli ascoltatori una certa maraviglia di non avere
          pensato prima da sé a così naturali discorsi.</p>
            <p>'Nell'animo nostro (egli diceva) noi nascondiamo quasi sempre, spesso senza volerlo,
          qualche volta senza saperlo, la memoria o il desiderio di un peccato. Come non lo
          confessiamo al prete, così non lo confessiamo a noi stessi. E pure quel punto, quella
          piccola ulcera venefica un po' alla volta s'allarga, si estende e incancrenisce via via
          l'anima intera. Ci credevamo giusti, ci troviamo iniqui'".</p>
            <p>E il Santo veniva agli esempli: la moglie, che dal grato ricordo di una stretta di mano
          scivola alla infedeltà; il negoziante, che dalla prima menzogna sul prezzo di una merce
          scende al fallimento bugiardo; il servo, che ruba prima un soldo sulla spesa, e poi,
          vedendo come la padrona non se n'accorge, ne ruba due, dieci, venti, e finisce col rubare
          nella borsa e nello scrigno; il giovinotto, che dal primo stravizio precipita
          all'ubbriachezza: e così per ognuno quasi degli ascoltatori c'era una parola che lo
          toccava dentro.</p>
            <p>"Nella più remota e angusta cameretta del cuore alloggia il Demonio muto. Egli se ne sta
          lì accovacciato, arrotolato, silenzioso; ma poi, quando gli pare che l'uomo sia più
          distratto o più fiacco, stende le membra, s'adagia, s'impadronisce di una stanza,
          dell'altra, e riesce ad occupare tutta quanta la casa della nostra coscienza. La nostra
          coscienza diventa allora un inferno. Tutto sta dunque nel guardarci dentro e nel trovare
          il nostro mortale nemico, quand'egli è ancora quasi impercettibile: tutto sta nel cacciare
          via subito il piccolo Demonio muto".</p>
            <p>Ma il Santo cangiava voce. Da dolce e insinuante ch'era il principio, diventava aspra,
          violenta, terribile. Parlava sul Demonio muto delle coscienze già infami: delle donne
          empie, degli uomini perversi, che occultano un peccato obbrobrioso. Terminò tuonando,
          sicché la chiesa rimbombava: "Furti, assassinii, inganni, sacrilegii, lordure d'ogni
          specie, venite fuori dal petto di voi che m'ascoltate, entrate nelle mie orecchie; e salga
          il vostro rimorso e il vostro pentimento a Dio. Dio è misericordioso!".</p>
            <p>Il popolo si gettava per terra e, piangendo, gridava: "Pietà, pietà!".</p>
            <p>La vecchia, già stanca, sedeva nel mezzo della strada, e ormai l'oscurità era così fitta,
          ch'io appena distinguevo il corpiciattolo bruno. Sembrava che la voce uscisse di sotto
          terra. Cominciai a sentirmi de' brividi nelle membra, poiché tirava un vento fresco, il
          quale faceva stormire le foglie e produceva dei fischi e come degli ululati lamentevoli e
          strani. Neanche un lume lontano; neanche una stella. Il suono fesso delle parole della
          vecchia ricominciava:</p>
            <p>"Uscii dalla chiesa, convertita e spaventata. Tornai a casa correndo. Mi prese una
          febbre, che per dieci giorni tenne il mio capo in orridi vaneggiamenti. Non ero guarita,
          quando una mattina scappai dal sito dove abitavo, distante un'ora, e, portando con me la
          chitarra, che avevo rubata al rogo del Santo, andai a Bagolino per confessarmi. Il Beato
          Antonio era già andato a Gardone, assai malato anch'esso, quasi morente. Presi una
          carrettella, e, sempre col mio strumento maledetto, partii. Il giorno appresso ero in Val
          Trompia, a Gardone. Corsi tosto alla chiesa, e la vidi tutta parata di nero, tutta a ceri
          ardenti. L'infinito popolo singhiozzava e pregava; i sacerdoti cantavano a morto. Nel
          mezzo, sopra un immenso catafalco, seduto in un trono maestoso, vestito degli abiti sacri,
          col calice in mano, stava il Santo, più livido che mai. Era immobile. Aveva gli occhi
          aperti e fissi. Pareva che guardasse. Il cadavere, certo, mi malediva".</p>
            <p>La vecchia riprese a camminare assai lenta. Io le andavo dietro senza vedere più
          nulla.</p>
            <p>"Siamo lontani?" le domandai.</p>
            <p>Non rispose. Si continuò a salire la montagna. La vecchia era diventata taciturna, ma
          sentivo sempre il picchio del suo bastoncino sui sassi. Finalmente si giunse dinanzi ad un
          casolare. La vecchia spinse l'uscio ed entrò. Cercò qualcosa, e poi, battendo con
          l'acciarino, fece uscire dalla pietra qualche scintilla; accese l'esca e un lumino, il
          quale rischiarava assai male la miserabile stanza. Un po' di strame in un angolo, una
          panca, una ciotola; il tetto nascosto dai ragnateli; il pavimento di mota lubrica; i muri
          di sassi tutti sconnessi e cadenti.</p>
            <p>La strega, gettandosi per terra, levò le foglie muffite del suo giaciglio e cominciò a
          raschiare con le unghie il terreno. Dopo un quarto d'ora mi fece segno di accostarmele, e
          vidi il coperchio di una cassa; aiutai la vecchia a levarlo, ed apparve la famosa chitarra
          con le sue corde spezzate. Alla luce del lumino fumoso le perle sembravano scintillette
          scialbe e l'argento del piccolo Apollo brillava appena. La vecchia mi porse lo strumento
          con un sorriso che le contorceva la bocca, e disse tra sé:</p>
            <p>"Morirò più quieta".</p>
            <p>Salutai la povera donna, ed uscii dal casolare, dove il tanfo cominciava a nausearmi.
          Solo, nelle tenebre più nere, con la chitarra sotto il braccio e senza rammentarmi il
          cammino, puoi pensare, nipote mio, se mi sentissi lieto. Mi guidarono le punte dei grossi
          sassi della via, martoriandomi i piedi. Dio volendo, a mezzanotte bussai alla porta
          dell'Albergo, dove tutti dormivano; e, andato a letto, sognai tutta notte lemuri,
          fantasmi, diavoli, megere e streghe.</p>
            <p>Sei mesi dopo tornai a Bagolino per le mie caccie, e volli andare a salutar la mia
          vecchia. Trovai con grande stento il casolare. Era deserto. Domandai notizie di essa ai
          contadini della montagna ed allo scaccino della chiesa. Era sparita da un pezzo, proprio
          come una strega. Nessuno ne ha saputo più nulla.</p>
         </div>
         <div type="chapter" xml:id="IT0010020004" n="2.4">
            <head>IV</head>
            <p>Oggi è stata una magnifica festa, di quelle che lasciano il cuore più sereno e più alto.
          Si cominciò ier sera con i fuochi sulle montagne. Tu avessi visto com'era bello
          quell'improvviso accendersi, quell'alternarsi di qua, di là, delle fiamme d'allegria, alla
          distanza di più miglia, dall'una e dall'altra parte della valle; e come pareva che le cime
          dei monti si rispondessero nel gaio linguaggio di fuoco! Le campane suonavano ora a
          distesa, ora a rapidi rintocchi, ed ora con una certa ingenua pretensione d'imitare
          qualche arietta popolare, senza colpa del campanaro se tre note su sette dovevano restar
          nel battaglio.</p>
            <p>Verso le otto, che era ben buio, andai con la mia Menica nel mezzo del ponte, a godermi
          per una mezz'oretta questo spettacolo; e il Chiese, riflettendo i fuochi delle alture,
          pareva se la godesse anche lui.</p>
            <p>Stamane poi all'alba è stato uno scoppio di gioia. Mortaletti da tutte le parti, come
          cannonate d'una finta battaglia; la banda musicale di Salò, che soffiava e batteva a tutto
          andare; il popolo, che riempiva le piazze e le vie, ilare, chiassoso, vestito da festa,
          con fazzoletti da collo e scialli d'un rosso scarlatto.</p>
            <p>M'è venuto il ghiribizzo di andare incontro anch'io al nuovo Curato, che faceva il suo
          ingresso trionfale. Appena mi ha visto è sceso dalla carrozzetta, dove stava con il
          Sindaco. Ha voluto per forza che mi appoggiassi al suo braccio, e così a piedi siamo
          andati insieme fino al piazzale della chiesa, in mezzo a due fitte ale di popolo, che
          salutava rispettosamente. Il curato rispondeva ai saluti con pronta affabilità. Ha i bei
          capelli folti tutti d'argento, che gli circondano il capo come un'aureola; gli occhi
          azzurri limpidi, d'una soavità da fanciulla; i denti bianchissimi e perfetti. Veste
          pulito, quasi accurato. Parla con una dolcezza semplice, profonda, affettuosa, che
          affascina. È, dicono, il più virtuoso prete della diocesi di Brescia: dà tutto ai poveri:
          mangia polenta, cacio, latte soltanto; ma nasconde la sua carità e la sua povertà
          volontaria sotto un aspetto di persona studiosa e gentile. Mi ha detto:</p>
            <p>"So ch'ella, signor Carlo, è il più vecchio e più savio uomo di questi monti. Permetterà
          ch'io venga a discorrere spesso con lei e che mi chiami suo amico".</p>
            <p>Il maestro di scuola si è avanzato per leggere, balbettando, la sua poesia; una
          fanciulletta dell'Asilo ha recitato lesta il suo discorsino; i preti della Parrocchia
          hanno presentato al nuovo pastore, con una lunga orazione latina, le chiavi della chiesa,
          portate sopra un cuscino di seta bianca a frangie ed a nappe d'oro. Ed è cominciata la
          processione: stendardi rossi con la Madonna dipinta in mezzo, banderuole, croci, torchi,
          baldacchini; fanciulle inghirlandate di fiori e tutte vestite di bianco, le quali
          portavano in mano con gran compunzione quale un Agnello di carta, quale un Bambino Gesù in
          fasce, quale una Vergine incoronata; ragazzi con mitrie o con turbanti, e dietro una coda
          interminabile di donne e d'uomini, la quale, vista un poco dall'alto, sembrava tutta d'un
          pezzo, e pareva che così lunga lunga si muovesse flessuosamente secondo l'avvallarsi, il
          girare o il rialzarsi della strada.</p>
            <p>A stare accanto alla chiesa e appartati, come abbiamo fatto la mia buona Menica ed io,
          che siamo troppo vecchi per cacciarci nella folla, si sentiva l'organo suonare un'allegra
          marcia con tutti i pedali e campanelli e tamburi e piatti, poi le campane suonavano sul
          nostro capo, poi scoppiavano i mortaletti, che era un frastuono da diventare sordi; ma
          quando per caso, in certi momenti, tutti questi romori cessavano, s'udiva, già lontano, il
          salmeggiare basso dei sacerdoti della processione e l'armonia vaga, lunga, angelica della
          risposta delle donne.</p>
            <p>La vecchiaia è orrenda. Non ci sono lagrime negli occhi, non ci sono singhiozzi nel
          petto. La disperazione non si espande nella pietà degli altri, non si getta al di fuori
          con le parole, con i gesti, con le grida. Lo strazio è solitario. Si guarda al proprio
          dolore tranquilli, con le ciglia asciutte. È una calma bieca; è una freddezza spaventosa.
          Par di uscire da se stessi, e di aggirarsi nel nulla. Non si pensa, non si sente: si vive
          in una tomba.</p>
            <p>La mia Menica è morta.</p>
            <p>Dieci giorni sono, mercoledì sera, si sentiva un po' stanca, e s'addormentò, come al
          solito, nella sua poltrona. Io leggevo. Tutt'a un tratto, il micio nero sbalza in terra e
          miagola come impaurito. Non gli bado. Alle dieci mi alzo, e mormoro nell'orecchio della
          Menica:</p>
            <p>"Mia buona, è l'ora di andare a letto".</p>
            <p>Non risponde. Le metto, così per giuoco, le due mani sul fronte. Lo sento di ghiaccio.
          Era morta.</p>
            <p>Beata lei, che è morta com'era vissuta, nella sua santa placidezza.</p>
            <p>La casa è deserta, le montagne sono bianche di neve, e gela. A desinare, così solo, non
          mangio più. La sera non c'è nessuno che mi dia con affetto la buona notte, e la mattina mi
          vesto nella camera vuota, intristito dal silenzio fatale. La ragazza, che mi serve da
          pochi mesi, mi guarda con occhio indifferente, annoiato. Pensa forse che i vecchi stanno
          meglio nella bara. Ha ragione.</p>
            <p>Ho un solo conforto, il Curato. È un santo uomo. Parliamo di religione, e la mia vecchia
          fede si ravviva. Ieri mi diceva: "Signor Carlo, si prepari alla felicità del Paradiso. Si
          stacchi dalle cose di questa terra. Pensi a Dio".</p>
            <p>Non ho rimorsi, eppure un certo stringimento di cuore mi dice forse che c'è una macchia
          nella mia vita. Quando sono seduto al fuoco nell'interno del gran camino della sala, e
          vedo sulla parete di contro il ritratto del Beato Antonio, smorto, severo, minaccioso, mi
          sembra ch'egli apra le labbra ed alzi la mano per rimproverarmi qualcosa. Che cosa? Non ho
          mai fatto male apposta a nessuno. Ho amato i miei genitori, i miei parenti, la mia Menica.
          Ho seguito la dottrina e i riti della Chiesa. E non ostante, gli occhi dipinti del
          ritratto di Don Antonio, che sono vivi, mi scrutano dentro nelle viscere, mi strappano
          fuori un non so che dall'anima. È uno scavo nella coscienza. Forse il mio Demonio muto.
          Chi lo sa? Forse quell'oggetto di profano piacere, che io vagheggiavo, e che può avermi
          distolto spesso dalla contemplazione di Dio! Sì, quel maledetto strumento, rubato da un
          sicario e destinato al rogo, poi di nuovo rubato da una femmina iniqua. Certo, a quello
          sguardo, che scintilla fuor della tela, ci deve essere una profonda cagione. Don Antonio,
          bisogna ch'io ti plachi.</p>
            <p>Interrogai il Curato. Perdonami, nipote mio: ho già provvisto a te nel codicillo del
          testamento, ma ritiro il dono, che ti avevo fatto. Il buon prete mi consiglia di
          distruggere quella mia vecchia gioia mondana, che oggi mi è occasione di rimorsi e di
          paure.</p>
            <p>Ieri sera nevicava, tirava vento, si sentivano certe voci lugubri a tutte le finestre ed
          a tutti gli usci. Non avevo dormito da una settimana. Andai nella cappella a staccar la
          chitarra e la portai nella sala. Al lume del fuoco le perlette e l'oro brillavano, e la
          figuretta di Apollo sorrideva. Il demonio mi tentò e toccai le corde. Un suono rauco e
          terribile uscì dallo strumento scordato. Allora feci aggiungere molta legna sul fuoco, e
          quando la vampa toccò la cappa altissima del camino, fatto un supremo sforzo, gettai la
          chitarra sul rogo, seguendola attentamente con gli occhi. Le corde si contorsero come
          serpi, mandando un sibilo di dolore; il legno sottile della cassa armonica diventò nero,
          si spaccò in più luoghi e, senza infiammarsi, si ridusse a carbone; le perlette sparirono;
          il manico durò un gran pezzo a bruciare, e le figurette della caccia, staccandosi ad una
          ad una, caddero nella brace. Chiamai la serva, che gettasse dell'altra legna sul
          fuoco.</p>
            <p>Tutto fu consumato. Nell'uscire dalla sala, passando innanzi al ritratto di Don Antonio,
          mentre le ultime brace ardenti lo irradiavano di una luce oscillante e sanguigna, credetti
          che lo sguardo del Santo mi seguisse ancora tenace, torvo, implacabile. Gelai tutto e
          svenni.</p>
            <p>Mando un addio a te, a tua sorella ed ai suoi figliuoli; e mi dolgo che siate troppo
          lontani, perch'io vi possa vedere mai più.</p>
            <p>Sono alzato e ti scrivo dal tavolino; ma sento dentro di me come un presentimento felice.
          Ho chiamato per questa sera il mio buon Curato. Mi confesserà e mi darà l'olio santo.</p>
         </div>
         <div type="chapter" xml:id="IT001003" n="3">
            <head>IL COLORE A VENEZIA</head>
            <head>(<emph rend="italic">Queste annotazioni sono tolte dall'albo di un artista
            pedante</emph>)</head>
         </div>
         <div type="chapter" n="3.1">
            <p>Il cortiletto di un'osteria sulle <emph rend="italic">Zattere</emph> al ponte della <emph rend="italic">Calcina</emph>, ombreggiato appena con qualche foglia di vite, e dal quale
          si vede il largo specchio dell'acqua verdognola, che riflette le tristi case della
          Giudecca, era lo scorso autunno sull'ora del mezzodì pieno zeppo di pittori francesi,
          tedeschi, spagnuoli, che mangiavano senza badare al tondo e bevevano senza badare al
          bicchiere, come trasognati in mezzo alle bellezze di quella città, con le quali lottavano
          dall'alba alla sera, tentando di rapire ad esse il segreto del loro colore. Il colore nel
          doppio suo senso morale e materiale è un gran tormento dell'artista d'oggi. <emph rend="italic">Color locale</emph>: sentire e ritrarre una Venezia, che non possa essere
          altro che Venezia; colorito: emulare con la tavolozza quelle fanfare di tinte, quelle
          smorzature di toni, che nascono dal salso dell'acqua e dallo scirocco; dalle esalazioni
          puzzolenti dei canali quando restano a secco e dal cielo vaporoso e pur limpido e
          infiammato all'aurora e incandescente al tramonto; dai cenci pidocchiosi della plebe
          elemosinante e dalle grandezze festive dei passato; dai pomposi mosaici della chiesa di
          San Marco e dai pesanti fumaiuoli dei camini a tronco di cono rovescio: da tutto il resto,
          insomma, di splendori e di abiezioni - abiezioni e splendori che hanno la somma virtù,
          l'unica virtù, la quale importi all'artista, quella di essere pittoreschi.</p>
            <p>Ma tutti sanno che ci sono delle impressioni artistiche, le quali si prestano ad essere
          fermate sulla tela con i mezzi dell'arte pittorica, ed altre no, anche di quelle che
          derivano dalla vista; ci sono delle impressioni che, mentre rimangono vaghe nella mente,
          paiono potenti di novità e di forza, e quando si trasmutano in corpo, sia pure in prosa od
          in verso, diventano cose fiacche e vietissime. Troviamo, per esempio, nel taccuino certi
          scarabocchi abbreviati, che a decifrarli occorre la scienza paleografica, in testa ai
          quali si legge: <emph rend="italic">Io scrivo queste righe abbarbagliato dal sole
            cadente</emph>. Poi: "Il sole scende tra la Chiesa della Salute ed il Palazzo Ducale.
          Manda nell'acqua il suo risplendore di fuoco giallo, che prende una larga zona tra i
          lontani palazzi del Canal Grande e la Riva degli Schiavoni. Quando le barchette passano in
          quel giallo incandescente sfumano, come nelle fornaci di Murano i vetri che si fondono;
          quando entrano nel colore azzurro dell'acqua, i remi fanno ancora sgocciolare oro fuso. I
          piccoli vetri dei bastimenti riflettono scintillando i raggi del sole, e gli alberi dei
          vascelli staccano in luce d'oro sull'oltremare della laguna". E noi ci rammentiamo che
          quel tramonto, dal quale non potremmo cavare né un quadro decente, né un onesto periodo di
          novella, ci era parso memorabile. Certo, conviene dubitare assai sulla bontà artistica di
          ciò che scuote ed esalta lo spirito dell'uomo, poiché alle volte la nostra boria, che è
          sempre desta, fa che si confonda la virtù comunissima della sensibilità nervosa con la
          osservazione veramente estetica. Siamo donnicciuole malaticcie e, appunto per questo, ci
          crediamo artisti; e codesta irritabilità delle fibre ci fa gonfiare come ranocchie in
          faccia alla natura.</p>
            <p>Del resto, quanti misteri nell'impulso all'idea nell'arte! Come l'ingegno resta sovente
          soffocato da un grande spettacolo della natura, della bellezza umana, della vita sociale;
          come invece si rafforza e rassoda nella vista di certi niente, nel confronto di certe
          cosette insulse! Il lavoro delle molecole del pensiero è fatale e nello stesso tempo
          supremamente illogico: è tutto a molle che scattano senza un perché, a spirali che
          s'allungano e s'accorciano come il <emph rend="italic">bau-bau</emph> dei bambini: con una
          leva da sollevare il mondo si alza un granello di sabbia, con un granello di sabbia si
          crea un vortice nel mare. Ma, senza uscire dall'arte, accade non di rado che una
          sensazione puramente ideale ritempri la mente ad un lavoro artistico sodo, il quale non ha
          con tale sensazione altro nesso che di un certo colore morale. Uno stato dell'anima tetro,
          prodotto da un caso triste, fa che il poeta immagini una storia nuova, sostanziosa,
          effettiva, che è triste. Ma codesta storia, con il seguirsi infinito delle transazioni e
          con la mutabilità rapidissima del cuore, può - chi lo sa? - diventare allegra. Allora chi
          ritrova più il primo impulso? L'artista che si muti in critico può ritrovarlo forse; e una
          così fatta ricerca della genesi dell'idea sarebbe piena di ammaestramenti filosofici e
          morali, ma vuota, com'è la filosofia e la morale, d'insegnamenti per l'arte.</p>
            <p>Il taccuino ci dà ancora queste righe sgorbiate una sera alla Birreria, un'ora appena
          dopo il nostro arrivo a Venezia: "Dovevo andare al Ponte del <emph rend="italic">Sepolcro</emph>. Era notte buia; tirava vento; alcune grosse goccie di pioggia cadevano
          sul <emph rend="italic">felse</emph> della gondola. Lo sportello e i finestrelli stavano
          aperti. Il fanaletto della mia propria barca, che m'era vicino a tre spanne, mi sembrava
          distante come un faro nel mare. Si traversò una parte del Gran Canale, poi s'entrò in
          certi rivi stretti, dove a lunghe distanze le lanterne mandavano la loro pallida striscia
          di luce sull'acqua agitata. Il gondoliere, incurvandosi, passava sotto l'arco dei ponti
          scuri. Sui gradini delle rive e sui basamenti delle case, certe macchie nere si muovevano
          lente, poi all'avvicinarsi della gondola davano un tonfo nell'acqua. Non mi raccapezzavo
          in mezzo a quei canali gobbi, storti, stretti, incassati fra le alte case. Guardavo se
          alla deserta imboccatura di qualche viuzza ci fosse una scritta, e finalmente, fissando
          lettera per lettera, lessi in un angolo oscuro: <emph rend="italic">Calle dei
          Morti</emph>". Il taccuino aggiunge: <emph rend="italic">Peccato non essere
            pittore!</emph> L'esclamazione, sincera nel minuto in cui fu scritta, era assurda. Ciò
          che aveva mosso il nostro animo non si addiceva punto ai mezzi dell'arte, e, non ostante,
          quei grossi topi che davano un tonfo nell'acqua avrebbero potuto per un abile pennello
          diventare l'occasione morale di un dipinto terribile.</p>
            <p>Eppure Venezia, oltre l'occasione e l'impulso all'arte, dà anche i quadri belli e
          dipinti. Basterebbe che alla mente fosse concesso, più fortunata della macchina
          fotografica, serbare vivo il ricordo dei moti, delle espressioni, delle forme, della luce,
          delle tinte; basterebbe che il pennello non togliesse nulla all'efficacia della memoria, e
          il quadro riescirebbe in ogni sua parte perfetto. In nessuna città il fondo prospettico,
          il fondo naturale, i tipi, i vestimenti, le mezze nudità s'accordano con tanta
          armonia.</p>
            <p>La stessa indolenza veneziana contribuisce al vantaggio dell'arte. L'uomo affrettato, ne'
          suoi atti scomposti, ne' suoi gesti rapidi, nella sua indifferenza per le cose
          circostanti, è esteticamente brutto. Bello è invece l'uomo per il quale il tempo non è
          danaro; l'uomo che non ha anzi altro fine durante la più parte del giorno e della sera che
          di spendere le ore, e si muove piano; e s'atteggia, e ha l'agio di riflettere sul proprio
          volto le gioie e i dolori degli altri, le allegrezze e le melanconie della natura. Poi le
          piazze e le vie non sono traversate romorosamente da carrozze e da carri, che disperdono i
          crocchi, che cacciano la gente sui marciapiedi, che rompono barbaramente le dolcezze
          ineffabili del ciarlare e del pettegolare. Il cocchiere di fiacre sta lì stecchito a
          cassetta, non si può muovere, se vuole discorrere deve gridare e interrompersi ad ogni
          tratto; ma il barcaiuolo lega all'anello della riva la gondola e, aspettando al traghetto
          o sul Molo, si mette a sedere, si rizza, cammina, ragiona, guarda la passera che vola.</p>
            <p>Se lo scirocco, come dicono a Venezia, è cagione di tante belle cose, viva lo scirocco.
          Oh il sior Tonin Bonagrazia, gentiluomo di Torcello, con le sue storielle, che raccontava
          al popolo sulla riva degli Schiavoni, e il dito mignolo, che si metteva per vezzo
          smorfiosamente all'angolo destro della bocca "morto pover'uomo!" oh il casotto dei vecchi
          Burattini, con Arlecchino e Pantalone e Colombina e siora Rosaura "dolce nella memoria!"
          oh le Sagre, con le ghirlande e i damaschi che ornavano finestre e botteghe, con le bande
          che suonavano, e gli stendardi che sventolavano, e la folla che si pigiava, e le frittelle
          di <emph rend="italic">Zamaria de le fritole</emph> in quei grandi piatti di rame e
          d'ottone lucidi più dell'oro, calde, fumanti e olezzanti di un'olezzo divino "l'acquolina
          ci ritorna in bocca!".</p>
            <p>Il pittoresco Oriente ha lasciato la sua impronta, non solamente negli edifici, ma ben
          anco nell'indole veneziana e nell'amore dei bei colori. I funerali, che nelle città di
          terraferma coi neri carri mortuarii tirati da cavalli neri, condotti da necrofori neri e
          seguiti da gente nera, fanno parere il cielo nuvoloso anche quando è sereno: i funerali a
          Venezia fanno splendere il sole anche tra la nebbia, tanto sono ridenti. Ci ricordiamo di
          una mattina nel cortile del Palazzo ducale, che, stando all'alto della scala dei Giganti,
          vedemmo uscire dalla porta laterale della chiesa di San Marco e traversare fino al portico
          il quale riesce sul Molo una bara tutta coperta di fiori freschi. I becchini sfoggiavano
          le loro cappe rosse scarlatte; i sagrestani vestivano di pavonazzo, e non sappiamo quali
          Confraternite avessero mandato i loro rappresentanti verdi e turchini. Certi colossali
          ceri tutti dipinti erano portati con fatica da grossi uomini robusti. Alcuni monelli
          porgevano la mano sotto le candele per raccogliere nella palma le sgocciolature, mentre
          gli altri raschiavano sul lastrico le goccie di cera, piegandosi, dimenandosi in cento
          modi e sgattaiolando di qua e di là tra le gambe dei preti in camice, i quali davano loro
          ridendo qualche benevolo scapezzone. Il fondo era riempiuto da vecchi bianchi poggiati sul
          bastone, da donne con bimbi che chiedevano l'elemosina, e finalmente dalle <emph rend="italic">bigolanti</emph>, sode Friulane tarchiate, che, interrompendo la loro
          fatica del tirar su l'acqua dal grande pozzo di bronzo del 1556 tutto fogliami a sirene,
          guardavano passare la processione, la quale dalla gaiezza del sole; che brillava vicino al
          fianco della chiesa, entrava disordinatamente nell'ombra cupa e si perdeva sotto il
          portico del Molo.</p>
            <p>Un altro dì a San Samuele, fuori della botteguccia di un intagliatore, avevano messo al
          sole una enorme cornice, di legno, scolpita a gonfi ricci barocchi ed a putti rotondi.
          Dall'altra parte della via, un po' in isghembo per avere la necessaria distanza, s'era
          piantato il fotografo con la sua macchina, e già aveva la testa sotto il panno, pronto a
          ricavare l'immagine della cornice. Nella calle, dove tutti questi apparecchi avevano
          prodotto un poco di ingombro, la gente guardava con faccia ansiosa, e qualcuno, per
          passare, dava degli spintoni alle donne, che brontolavano; e i garzoni legnaiuoli tiravano
          da parte quei ragazzacci, che in atto di comica prosopopea si piantavano di contro alla
          lente; e l'artista intagliatore, appoggiato con maestà allo stipite della bottega, pareva
          nella sua gran pancia assai contento di sé. Tutte le figure, illuminate ad abbaglianti
          colpi di luce, staccavano Sul fondo della casa, che era come bagnato in un'ampia ombra
          trasparente e celestina. Bene ci ricordiamo pur troppo, che questo brioso quadro ci fu
          sciupato dal passaggio di tre uomini e di una carriuola chiusa. Il primo di quegli uomini
          camminava lento lento e guardava a terra negli angoli con occhi torvi; magro, lungo; aveva
          la corda di un laccio in mano e portava non sappiamo più se un panciotto od un fazzoletto
          di color giallo stonato. Sul suo berretto si leggeva in grosse lettere <emph rend="italic">Canicida</emph>: parola che fa gelare il sangue.</p>
         </div>
         <div type="chapter" n="3.2">
            <p>Né a Venezia mancano le novità dei tipi: marinai Indiani, di membra asciutte, coi muscoli
          snelli da tigre, giranti per le vie inquieti come pantere in gabbia, e gli occhi sembrano
          buoni, ma di una bontà sospettosa e selvaggia; Giapponesi e Chinesi astuti, placidi,
          pazienti, sorridenti e, anche in quella loro bassa condizione, filosofi e ironicamente
          orgogliosi della loro antica civiltà; Negri con il naso camuso e le labbra grosse, vestiti
          di bianco. Questi sono i doni che, quanto all'arte, porta a Venezia la <emph rend="italic">Peninsulare</emph>: e la mattina, chi passeggia lungo la <emph rend="italic">fondamenta</emph> delle <emph rend="italic">Zattere</emph>, può vedere, appoggiati al
          parapetto della coperta su quegli immensi Battelli a vapore, mentre, guardano la terra ed
          ascoltano le suonate degli organini, quegli uomini, i quali pensano ai loro paesi lontani:
          curiose mostre di altre razze e di altri costumi.</p>
            <p>I pittori, che volevano inviscerarsi Venezia, giravano, portando la loro cassetta ed il
          sedile a tre piedi, di qua e di là nelle stradicciuole deserte, con gli occhi intenti,
          come il medico che si vede innanzi un caso nuovo e gravissimo. Avevano dello stralunato;
          non ridevano, non parlavano: certo il loro polso doveva battere più lento, tanto la mente
          era concentrata. Lo studio del vero, qualunque ne sia l'oggetto, ha qualcosa di ansioso e
          di avido: pare il sogno di un avaro, che veda il proprio tesoro volargli via con l'ali per
          l'aria, e voglia corrergli dietro, e si senta de' pesi alle gambe, e non lo possa
          raggiungere. Pensare poi un vero così singolare e fantastico qual è Venezia, e in questo
          tempo nostro, nel quale non basta dipingere un ponte, una gondola, una stola da senatore
          od un corno da doge per ottenere il <emph rend="italic">color locale</emph>.</p>
            <p>Nel vero e nella storia i pittori di trenta, di vent'anni addietro si contentavano della
          buccia: quelli d'oggi vogliono il midollo. Cercano nelle cose il <emph rend="italic">carattere</emph>; si lambiccano per entrare nell'anima di una veduta prospettica, di
          una marina, di una figura: e a Venezia vogliono proprio l'anima veneziana. Il mezzo per
          esprimere al di fuori quest'anima non conta. Non importa se la pennellata sia liscia o
          rugosa, disinvolta o faticata, larga o minuta, o, come faceva il Fortuny - povero Fortuny,
          morto di trentacinque anni, marito, padre felice, artista lieto e glorioso! - mezza
          strapazzata e mezza in miniatura. Non importa neanche se il colore sia succoso od
          asciutto, a colpi di sole o annuvolato: importa solamente che il cuore dell'artista, a
          forza di concentrare il suo fluido estetico, si metta in comunicazione con il cuore della
          cosa che imita, lo faccia parlare, e lo sveli o in tutto od anche solo in una piccola
          parte agli occhi degli altri.</p>
            <p>Nel vedere come uno dei migliori artisti d'Italia, un Romano, si travagliava, seduto
          dinanzi al cavalletto presso al Caffè Florian, tutti i giorni, per tante settimane,
          ricercando i misteri profondi della facciata di San Marco, del Campanile, della Fabbrica
          dell'Orologio, e come, principiando e terminando religiosamente sul posto non un bozzetto,
          ma il quadro medesimo, confrontava tra i valori delle tinte e li paragonava con l'azzurro
          del cielo, si capiva bene come egli non intendesse a riprodurre sulla tela ciò che la
          fotografia porge materialmente e che centinaia di pittori ritrassero prima di lui, bensì
          volesse dare una sostanza corporea all'impressione tutta ideale, che la piazza di San
          Marco aveva suscitato in date condizioni di luce e in date circostanze sull'animo di lui
          pittore. Fare vivere e parlare i sassi è più difficile che non l'eccitare la eloquenza
          degli alberi, delle onde, delle bestie e dei corpi umani; ma oggi anche i pittori
          figuristi si compiacciono in questa animazione della prospettiva, la quale pareva dianzi
          ed era il genere più insulso e più freddo dell'arte. Ed in ciò, come in tante altre cose,
          è giovata la fotografia, poiché ha mutato lo scopo della pittura prospettica, che prima
          era la fedeltà materiale, e che ora è la fedeltà quasi a dire morale.</p>
            <p>Le navate, le absidi, le cappelle, le nicchie della chiesa di San Marco erano invase da
          decine di pittori, vecchi con la bella barba lunga e giovinotti di primo pelo: non
          mancavano sette od otto signore. Tutti facevano le loro divozioni all'arte. Chi
          s'arrovellava nell'imitare le larghe vòlte a mosaico, cercando di seguirne via via tra i
          Santi allampanati e gli Angeli stecchiti, le tinte dell'oro, che secondo la luce, le
          ombre, le penombre, i riflessi mutano dal giallo al rosso, dal rosso al verde, dal verde
          al nero; chi s'era messo dinanzi ai pulpiti bizantini e studiava il lustro dei marmi; chi
          si stillava il cervello nello scortare del pavimento a quadrelli, a formelle, a pavoni, a
          mostri, a intrecci d'ogni maniera e ondulato come le acque calme del mare; chi nelle
          vesciche voleva trovare i toni cupi e misteriosi delle alte conche ai lati del coro, dove
          nel buio brilla qualche striscia di sole e luccica qualche macchia dorata; chi sentiva
          invece la pace maestosa e solenne del tempio; chi; non badando ad altro che allo sfarzo
          delle materie e delle forme, non ricordava che le pompe del passato; chi, ingenuo,
          intendeva alla semplicità candida e casta.</p>
            <p>Altri pittori s'erano, lungo il Canalazzo, nell'aperta laguna o nell'angolo remoto di
          qualche rio, accomodato il loro studiolo in barca, e ad ogni gesto facevano dondolare il
          cavalletto. Altri si fermavano a coppie in certi campielli a ritrarre la vera di un pozzo,
          la punta di un alberello, che sbucava sopra un muricciuolo rosso, le finestre delle
          casupole, dalle quali, tenute in fuori con due lunghi bastoni, pendevano sulla fune la
          camicia cenciosa e la gonnella bucata di qualche popolana, coi capelli arruffati e gli
          occhi curiosi, che guardava in giù canticchiando.</p>
            <p>Un celebre acquerellatore dipingeva intanto sulla carta il bel quadro della <title rend="italic">Processione</title>, dopo avere fatto uno studio così perfetto della <emph rend="italic">fondamenta</emph> col suo selciato sconnesso, delle case coi loro <emph rend="italic">pèrgoli</emph>, del ponte storto che scorta, dei gradini della riva,
          verdastri lì dove l'acqua ora li bagna, ora li lascia a secco d'un verde
          arcimaledettissimo a trovare, del battello, delle piccole increspature del canale
          riflettenti tutti i colori della tavolozza, uno studio così perfetto che vale quasi più
          del dipinto. Ma se per mostrare agli altri ciò che si sente occorre tanto genio e così
          lungo studio, per vedere a Venezia con i propri occhi i quadri già fatti e vederli
          ammirabilissimi non occorre altro che avere un briciolo di fantasia. Mettetevi al basso di
          un ponte, alla riva di un canale, all'angolo di un campiello qualunque e, avendo un poco
          di pazienza, vedrete che nuove scene vi comporranno dinanzi questi tre elementi vivi
          dell'arte: i monelli, i barcaiuoli e le donne.</p>
            <p>I pittori non istudiano abbastanza la donna. Hanno visto per altro che i zendali, i
          domino bruni, le mascherine incipriate, le gentildonne sensuali della scuola che sta per
          finire, figuravano la natura veneziana come i Piombi ed i Pozzi rappresentano la verità
          storica. Non diciamo che così i Pozzi ed i Piombi, come le femmine cincischiate e leccate
          dei pittori vecchi - s'intende vecchi di questo secolo - sieno cose tutte bugiarde; ma le
          impressioni che un dabben uomo riceve nei sotterranei e sotto i tetti del Palazzo Ducale,
          toccando le gravi catene, contemplando la pietra, sulla quale il carnefice nel buio
          tagliava il capo dei condannati, e calpestando la soglia della porticina, da cui il corpo
          monco era gettato in barca per venire sepolto nel Canal dei Marrani, così fatte
          impressioni sono romanzesche e false, quando non vengono mitigate e raddrizzate da una
          conoscenza più larga, più effettiva del vero. Di Venezia certi storici, facendosi complici
          dei poeti, e certi pittori, credendo di seguire, poverini! le tradizioni gloriose del
          passato, avevano costrutto in fantasia una città teatrale da gonfii drammi e da tetre
          ballate, dove i colori letterarii erano, come i colori pittorici, stridenti e stonati. Tra
          quegli artisti pesanti pareva una serena eccezione Natale Schiavoni, il quale i colmi seni
          e le spalle morbide delle sue mezze figure, che si somigliano tutte, sfumava nel vapor
          latteo, non senza una certa grazia pudicamente carnale. Ma i giovani d'oggi guardano
          invece, o vorrebbero almeno guardare dritti alla natura.</p>
            <p>C'è a Venezia due tipi femminili molto diversi: quello roseo e carnoso delle donne del
          Giorgione, delle Veneri di Tiziano, e l'altro bruno e magro, che i pittori non hanno
          ancora celebrato. Nel primo i capelli di un biondo rossastro, gli occhi del color del
          cielo o del mare, l'incarnato delle guance, il corallo delle labbra, le nevi del seno e
          tutte le altre qualità blande fanno della bellezza qualcosa di placidamente materiale,
          dove la poesia sonnecchia. Il secondo tipo ha il seno modesto, i capelli corvini, gli
          occhioni neri segnati sotto con due sfumature livide, le labbra strette, il naso
          leggermente aquilino, e la carnagione scuretta sparsa di macchiettine verdastre. Se i
          denti sono candidi e regolari, cosa difficile a trovare in Venezia, questo secondo tipo è
          potente. Ha in sé come una fiamma concentrata, che rende vivaci i gesti, la parola, gli
          sguardi, il sorriso. E ha un fondo di mestizia; e si lascia andare agli affetti con una
          sincerità scivolante, che toglie quasi alla passione il sapor di peccato. L'amore in
          Venezia nasce dalle ondette della laguna, dalle cadenze labbiali del tenero dialetto: non
          è più né spirituale, né sensuale: è fatale.</p>
            <p>E le donne camminano stupendamente. Forse - non lo sappiamo - l'andare grandioso e
          pittoresco delle popolane viene dagli scialli, che portano sulle spalle o sul capo, non
          puntati da spilli, ma tenuti fermi al petto con le mani, sicché i fianchi in quella
          fasciatura si disegnano netti; o forse viene dallo scendere i ponti, che obbliga la
          persona a tenersi un poco incurvata col seno innanzi e colle spalle indietro, mentre le
          sottane formano un bell'arco di strascico sui gradini; o forse viene dalla frequente
          necessità del camminare lenti nelle vie, o forse dal non portare il maledetto busto
          imprigionatore del corpo, ond'è che le membra restano più libere, i movimenti più sciolti,
          e le linee del torso girano più naturali su quelle delle anche.</p>
            <p>È singolare come la donna e l'uomo a Venezia paiano, tanto nell'aspetto quanto
          nell'animo, più naturali che non negli altri paesi, e pure più complessi. Sono lagrimatori
          e festivi, espansivi e maliziosi. Hanno molto dell'ingegno, qualcosa dello scetticismo
          ateniese. Il sarcasmo sfiora ad ogni istante le loro labbra, ma senza livore, senza
          cattive intenzioni, così per indole o per giuoco; tanto che il forestiere è molto spesso
          impacciato nel conoscere se un Veneziano parli da senno o per burla. Il sarcasmo è una
          parte della loro saggezza e disgraziatamente della loro pigrizia. Si contentano di capire
          le cose al volo; quanto al farle è un altro paio di maniche. Per operare non bisogna
          dubitare; per non dubitare non bisogna vedere delle questioni tutti i lati ugualmente, e
          indovinarne troppo i vantaggi ed i danni.</p>
            <p>Molte sere, mentre splendevano le stelle e il vaporetto del Lido mandava il suo fischio,
          sentimmo cantare sulla Riva degli Schiavoni una canzone popolare, che ci sembra il
          ritratto di quella ironia veneziana, la quale si torce persino contro se stessa. In coda
          ad ogni quartina il ritornello serio, grave, bene armonizzato, diceva: <emph rend="italic">Viva l'Italia e la libertà</emph>, e a un tratto una sola voce nasale, fessa, stonata,
          interrompeva con un Ma secco, e ripigliava dopo una pausa:</p>
            <l>Se spera che i sassi</l>
            <l>Deventa paneti,</l>
            <l>Perché i povareti</l>
            <l>Se possa saziar.</l>
            <l>(Viva, ec... Ma!)</l>
            <l>Se spera che el caldo</l>
            <l>Principia in genaro</l>
            <l>E senza tabaro</l>
            <l>Poder caminar.</l>
            <l>(Viva, ec... Ma!)</l>
            <l>Se spera che adesso</l>
            <l>No nassa più tose,</l>
            <l>Perché le morose</l>
            <l>Se possa sposar.</l>
            <l>(Viva, ec... Ma!)</l>
            <l>Se spera, se spera</l>
            <l>Che el nostro Governo</l>
            <l>No deva in eterno</l>
            <l>Le tasse lassar.</l>
            <l>(Viva, ec... Ma!)</l>
            <l>Se spera, e sperando</l>
            <l>Ne capita l'ora</l>
            <l>De andar in malora</l>
            <l>Col nostro sperar.</l>
            <p>Coi barcaiuoli, come s'è detto per le donne, i pittori vecchi facevano dei còsi
          rettorici, trasformando il gondoliere o in un rematore sentimentale, che aveva le grazie
          da ballerino di teatro, oppure in un pescatore Chioggiotto, che sembrava una specie di
          Masaniello o di can barbone. Nel vero i due tipi del barcaiuolo veneziano, quello di <emph rend="italic">casada</emph> e quello di <emph rend="italic">traghetto</emph>, si
          dividono in molte varietà curiose, che noi abbiamo avuto la bella fortuna di contemplare a
          nostro agio durante un'adunanza della Società di Mutuo soccorso <emph rend="italic">fra i
            servitori di barca, batellanti e traghettanti</emph>. Credevamo di risalire i secoli, di
          trovarci per magia in un angolo della Sala del Gran Consiglio, e di ascoltare i discorsi
          dei vecchi patrizii, che parlavano anch'essi in dialetto e alla buona e brevi e succosi.
          Il buon senso pratico del popolo veneziano ci si rivelò intiero nelle discussioni di
          questi barcaiuoli, i quali, smessa per un poco l'ironia, ragionando di cose che
          importavano a tutti, diventavano uomini d'affari e calmi diplomatici.</p>
         </div>
         <div type="chapter" n="3.3">
            <p>Vi era il <emph rend="italic">Polentina</emph>, cantore e chiosatore dell'Ariosto e del
          Tasso, con la sua barba nera brizzolata di bianco, la testa mezzo calva, la carnagione
          abbronzita, simile alla patina rossastra e screpolata di un quadro antico. La sua faccia
          al primo aspetto ha qualcosa di sinistro, quasi di truce, come alcuni ritratti del
          Tintoretto; poi, come in quei ritratti, a poco a poco dal moto delle labbra - le labbra
          nei ritratti del Tintoretto si muovono - e dall'umidore dello sguardo splende il raggio
          d'una bontà mansueta. Alle sue orecchie pendevano due anelli d'oro, dai quali pendevano
          alla loro volta due triangoletti pur d'oro, dondolanti a ogni gesto.</p>
            <p>C'era un vecchio di settant'anni, dritto; portava il pizzo bianco: oratore pieno di
          saggezza, ma di voce stentorea e di parola impetuosa. Raccontano che nel quarantotto
          pacificasse con un discorso Nicolotti e Castellani, le due fazioni di Venezia, che
          d'allora in poi, salvo i molti pettegolezzi e qualche scappellotto dopo le regate, vivono
          in santa pace. I volti da Carpaccio, sbarbati, col naso grosso, gli zigomi prominenti, il
          mento largo, si alternavano ai volti da VanDyck, pallidi, di barbetta rossigna, di occhi
          profondi e languidi, nel fronte meditabondi. La ruvidezza maschia e libera dei <emph rend="italic">traghettanti</emph> contrastava con le livree a bottoni dorati, dei
          gondolieri aristocratici, ben rasi il volto.</p>
            <p>Non c'era, pur troppo! il gondoliere della <emph rend="italic">Divina Commedia</emph>,
          Antonio Maschio, che ha studiato il <title rend="italic">Convito</title>, il <title rend="italic">Volgare Eloquio</title>, la <title rend="italic">Vita Nuova</title>, tutto
          Dante, e conosce le opere sesquipedali de' suoi commentatori, e ha sul Poema una propria
          teoria, intorno alla quale tenne delle pubbliche conferenze e stampò dei libri; chiosatore
          dotto e sottile, parla in toscano con garbo: dovrebbe essere professore, membro di
          Accademie, cavaliere. Figlio di un biadaiuolo di Murano, in bottega andava frugando nella
          carta da far cartocci; gli piacevano più <emph rend="italic">le righe corte che le
            lunghe</emph>, e aveva letto così qualche sonetto del Petrarca e alcune ottave
          dell'Ariosto e del Tasso. Un dì gli caddero in mano i fogli staccati di tre canti del
            <title rend="italic">Purgatorio</title>; lesse e non capì nulla; corse da un vecchio
          prete dell'isola, che gli spiegò bene o male il grosso delle cose; vogò subito a Venezia a
          comperare con pochi soldi il Poema senza note. Allora il nostro barcaiuolo, innamorandosi
          del mistero, esaltandosi in ciò che intendeva e ancora più in ciò che non intendeva, netto
          da ogni preoccupazione, s'andò creando nel cervello un concetto intiero della filosofia e
          della geografia della <title rend="italic">Commedia</title>, ruminandolo da sé solo,
          finché gli venne regalato un commento, e poté un po' alla volta confrontare le proprie
          idee con le faticose ricerche degli eruditi.</p>
            <p>Nel sessantacinque voleva andare alle Feste dantesche di Firenze; ma non avendo il
          permesso della Polizia austriaca, camminò di soppiatto fino al Po, sperando di trovarvi
          una barca. Trova invece i gendarmi; si getta in fiume nudo, col suo fardello degli abiti
          sulle spalle e il volume di Dante; il fardello sprofonda, Dante sprofonda; egli stesso,
          dopo sovrumani sforzi per toccare l'opposta riva, è lì lì per annegarsi; lo ripescano; lo
          riconsegnano agli Austriaci; è maltrattato, messo in prigione e dopo un pezzo, quando Dio
          volle, liberato. Il suo rammarico era questo solo, di non avere potuto assistere
          all'onoranza del suo Poeta. Oggi è alla Banca nazionale, gondoliere.</p>
            <p>Ma in quella adunanza, dove il Maschio dunque non c'era, dovevano discutere, tra gli
          altri affari, la domanda di un socio fondatore, il quale, mettendo innanzi i beneficii
          resi alla Società, chiedeva una gratificazione. Un bell'omone grande e grosso, col viso
          tondo tra il gioviale e il solenne - somigliava al maggiordomo della <title rend="italic">Cena</title> di Paolo - chiede la parola e dice:</p>
            <p xml:lang="ven">"Far el ben e po domandar el compenso xe perder el dirito a la
          riconoscenza. Mi a quel sior ghe verzo la mia povara casa: el vegna a magnar, se el ga
          bisogno, e a bevar da mi; ma dei soldi de la Società no sepol darghe un boro".</p>
            <p>Tutti consentirono nella opinione del buon uomo, votando coll'alzare la mano, eccetto
          uno, che diceva di avere un reumatismo al braccio destro:</p>
            <p xml:lang="ven">"Ciò, parché non votistù? E se gavesse una dogia?".</p>
            <p>Allora il presidente, un signore in cappello a cilindro, molto prosaico, pose in
          discussione l'indirizzo di non sappiamo quale Società di operai, il quale puzzava di
          demagogia ed al quale bisognava rispondere. Un barcaiuolo si rizza, e discorre così:</p>
            <p xml:lang="ven">"Ghe xe dei intriganti che ne monta la testa a nualtri, tanto per far del
          ciasso e per pescar nel torbio. I fa finta de credar che brusando le fabriche i operai ghe
          guadagni, e rovinando i altri i se faza signori. No i rovina i paroni, e eli i more de
          fame. Ma sti intriganti no ga altro fin che quelo de condur el popolo a la miseria, a la
          disperazion; parché alora quel revolton, che i voria far de tuto e de tufi, deventaria più
          facile".</p>
            <p>Mentre l'oratore pronunciava queste parole il <emph rend="italic">Polentina</emph>
          crollava il capo, scuotendo i suoi orecchini, e aggrottava le ciglia. Noi lo credevamo un
          comunista arrabbiato. Domanda la parola, e grida:</p>
            <p xml:lang="ven">"El dise ben: paroni e operati xe tuti una famegia".</p>
            <p>Insomma, poveri i Veneziani, che devono abitare a Venezia! La consuetudine li ha da far
          quasi ciechi a tante gioie dell'intelletto e della vista, a tante disinteressate emozioni
          del cuore. Il loro orecchio non bada più, è vero, alle terribili oscenità ed alle laide
          bestemmie, che barcaiuoli, monelli, donne del popolo pronunciano ad ogni frase,
          discorrendo placidamente fra loro; non bada alle particole, di cui la gente abbastanza
          civile infiora così per vezzo ogni periodetto delle proprie ciarle. Ma i loro occhi non si
          fermano forse più a un fregio bisantino, a un intrecciamento arabo, ad una nuvola riflessa
          nelle onde, alla macchia rossastra di un muro in rovina od ai rappezzi e tacconi di un bel
          putto biondo, magretto e mezzo nudo, che porge sorridendo la mano per domandare uno
            <foreign xml:lang="ven">scheo</foreign>. Può restar loro la voglia sotto i portici delle
          Procuratie nuove, in faccia alle Procuratie vecchie e avendo alla destra il palazzo dei
          Dogi, di compiacersi in quelle ciance, delle quali cinquecent'anni addietro si lagnava
          messer Francesco Petrarca. Il cantore di Laura si scagliò contro "la troppa libertà del
          parlare, per la quale in Venezia, più che in altro luogo qualunque, gli uomini onesti
          dagli infami, i dotti dagli ignoranti, i forti dai vili, i buoni dai malvagi sono
          impunemente vituperati". Si vede che il pettegolezzo non è cosa recente su questa terra
          mortale. E il Petrarca aveva amato con fervore Venezia: le aveva regalato una preziosa
          parte de' suoi libri; s'era molto compiaciuto che nelle feste per la vittoria di Candia il
          Doge l'avesse fatto sedere alla sua destra in cospetto di tutto il popolo, sulla loggia
          che sovrasta alla porta maggiore della basilica di San Marco; aveva invitato a tornare
          ospite suo nel suo palazzo della Riva degli Schiavoni, messer Giovanni Boccaccio,
          scrivendogli: "Tu conosci per prova quanto soavi e dolci riescano le notturne passeggiate
          sul mare".</p>
            <p>Anche il fiero Dante fu allettato dalla <emph rend="italic">vaghezza</emph> della
          singolare città. Se non restasse una sua epistola a Guido da Polenta, si direbbe ch'egli
          non avesse guardato in Venezia ad altro che <emph rend="italic">all'arzaná, dove bolle la
            tenace pece</emph>, da lui in tre terzine dipinto; ma, dopo aver raccontato a Guido, del
          quale era in quei di ambasciatore presso i Veneziani, che in faccia al Consiglio, poiché
          ebbe principiato la sua orazione in latino, gli fu mandato a dire "che cercasse di alcuno
          interprete o che mutasse favella" ond'egli mezzo tra stordito e sdegnato cominciò a
          parlare in italiano, e capivano poco anche di questo; dopo avere notato che non si
          maravigliava di tanta ignoranza e accennato ai "vituperosissimi costumi dei Veneziani ed
          al fango della loro sfrenata lascivia", chiude l'epistola col dire: "Mi fermerò qui pochi
          giorni per pascere gli occhi corporali naturalmente ingordi della novità e vaghezza di
          questo sito". Dante dovette parere a quegli astuti e pieghevoli senatori un ambasciatore
          disgraziatissimo: rigido, impaziente, altero, dispettoso. E di tale cattiva impressione da
          lui prodotta sul Consiglio, s'accorse certo il poeta fiorentino, e il suo malumore lo fece
          abbondare nelle accuse non giuste.</p>
            <p>Si può prestare più fede ad un placido ed imparziale francese, Michele di Montaigne, che
          andò a Venezia nel 1580, quando vi dipingeva Paolo e il Tintoretto e vi scolpiva
          Alessandro Vittoria. Veronica Franco, la famosa cortigiana poetessa, gli mandò a regalare
          un suo volume di <title rend="italic">Lettere</title>. Egli diede due scudi al messo; ma è
          gran peccato che non ne dica di più. Nelle donne non trovò "<foreign xml:lang="fre">cette
            fameuse beauté qu'on attribue au Dames de Venise</foreign>"; e pur vide "<foreign xml:lang="fre">les plus nobles de celles qui en font traficque</foreign>", nelle quali
          più che d'ogni altra cosa si maraviglia in quella sua vecchia ortografia: "<foreign xml:lang="fre">d'en voir un tel nombre faisant une dépense en meubles et vestemans de
            princesses</foreign>".</p>
            <p>I broccati, i damaschi, il bisso, la porpora, i pizzi, i merletti, le stoffe d'oro e
          d'argento, i velluti, le sete, le perle, le pietre preziose, ogni splendore, ogni fasto
          della vita mondana aveva la sua influenza sull'indole dell'arte. L'amore delle tinte
          vivaci era antico nei Veneziani: già prima del XII secolo il loro colore favorito fu nelle
          vesti il turchino, tanto che i Romani dicevano <emph rend="italic">Turchino</emph> per
            <emph rend="italic">Veneto</emph>. E l'arte bisantina e l'arte araba e l'arte moresca e
          l'arte tedesca e l'arte fiamminga si diedero convegno nella città delle lagune per
          compiere l'orgia del bello. I gastaldi delle Arti avevano un bel decretare, che nessuno
          potesse vendere quadri, fuorché quelli "che avranno zurado l'arte, intendendo che loro sia
          habitatori de Venetia et a loro sia licito vender ne le loro botteghe et non in altro
          luogo"; quella che il Montaigne chiama <foreign xml:lang="fre">la presse des peuples
            etrangers</foreign> vinceva coteste paurose esclusioni. Lo Shakespeare fa dire ad un
          mercante Veneziano, che, soffiando sul brodo della zuppa per raffreddarla, egli pensa alle
          sue navi, volanti in tutti i mari con le loro ali di tela. E mentre i Veneziani si
          spandevano così nel mondo conosciuto, gli stranieri si concentravano in Venezia. Nel 1505
          il Senato fece ricostruire il Fondaco dei Tedeschi da un Girolamo tedesco.</p>
            <p>Questo eclettismo, questo sensualismo, questo splendore dell'arte veneziana e nello
          stesso tempo questo suo carattere eminentemente veneziano, spiegano la sua straordinaria
          forza affascinatrice. È una ghirlanda di fiori olezzanti; è una collana di pietre
          preziose. E una cosa lasciva e imponente.</p>
         </div>
         <div type="chapter" xml:id="IT001004" n="4">
            <head>QUATTR'ORE AL LIDO</head>
            <head>
               <emph rend="italic">Schizzo dal vero</emph>
            </head>
         </div>
         <div type="chapter" n="4.1">
            <p>L'acqua era tiepida, il mare uno specchio. Nuotando ora lesto, ora tardo, m'ero
          allontanato bene dalla riva, sicché la barca di salvamento mi veniva dietro, e i
          barcaiuoli gridavano che gli Avvisi proibiscono di scostarsi troppo dai Bagni. Uomo
          avvisato, mezzo salvato. Vedendo che non davo retta alla legge, i barcaiuoli se ne
          tornarono indietro, e mi lasciarono solo. Nell'acqua profonda sentivo di quando in quando
          una corrente fresca, e mi scorreva sulla pelle un leggiero brivido; poi tornavo nel tepore
          quieto e beato. Quella libertà delle membra in mezzo a quella immensità di mare è un
          conforto ineffabile, un'allegria sublime. Non un'onda, non una voce. L'edificio dei Bagni
          era diventato piccino. Mi pareva di entrare nell'infinito. Cacciavo sotto il capo con gli
          occhi aperti per vedere il verde diafano, di una gradazione così delicata, così gentile,
          che avrei voluto sprofondarmici dentro, sicuro di trovare al fondo del colore smeraldino
          una sirena bionda. Bevevo l'acqua salata. Tornavo fuori con la testa, quando mi mancava
          tutta l'aria nel petto, e aspiravo in furia, e sbruffavo, e in ogni boccata d'aria c'era
          qualche goccia di sale. Ma l'istante in cui si esce dall'incanto del gorgo è terribile.
          Non si vede più nulla: sembra di entrare, asfitici, nelle tenebre della morte. I capelli
          si appiccicano sugli occhi, l'acqua che sgocciola dal fronte impedisce alle palpebre di
          aprirsi. Si respira con ansia, ma si è ciechi, d'una cecità spaventosa, che dura meno di
          un minuto secondo.</p>
            <p>Quand'ero un po' stanco, facevo il morto. Mi coricavo sul mare come sopra il più morbido
          dei cuscini, immobile, con le braccia aperte e con le gambe unite. Il mare mi dondolava
          placidamente, cantandomi la ninna nanna. Sull'orizzonte non vedevo dinanzi a me altro che
          le punte dei miei piedi; ma di contro al mio viso si apriva la grandezza dei cieli.
          Guardavo le nubi in faccia. Come nelle carrozze della ferrovia accade spesso di credere
          che si vada in direzione opposta a quella nella quale corre il treno, e si sbalza, e si
          guarda esterrefatti; così a me sembrò per un istante di essere in piedi, e di vedere
          l'abisso azzurro al di sopra e al di sotto. Mi pareva di stare appoggiato ad una parete
          verticale interminabile, nel mezzo ad una immensità vertiginosa di colori strani. Lo
          splendore del tramonto prendeva figura come di fuoco diffuso, di oro liquefatto, di vapore
          celeste misteriosissimo, di brune macchie minacciose e di bizzarri luccicori d'argento:
          l'atmosfera del sole vista nel sole non può essere diversa. Ma una ondetta, passandomi sul
          fronte, mi richiamava alla realtà; e allora io mi gustavo di nuovo la dolcezza di quel
          giaciglio soffice e fresco. E di botto mi rivoltavo, e coi remi delle braccia e delle
          gambe, andando rapido, ma in giusta simmetria e senza fatica, vogavo un pezzo; poi
          sbattevo le mani e i piedi sull'acqua, alzando una spuma candida di perlette, che subito
          si scioglieva nell'ampio verde.</p>
            <p>Il verde nel mare è di una verità, che gl'impasti dei più raffinati colori e le più
          sottili velature non possono imitare neanche di lontano. Non parlo delle spiagge e dei
          mari diversi; lo stesso mare, la stessa spiaggia nella stessa stagione non ha mai la
          stessa tinta l'un giorno e l'altro. Ad ogni moto dell'acqua corrisponde una gradazione
          differente di verde, di azzurro, di tinte neutre, e i moti dell'acqua sono innumerevoli,
          dalla impassibile calma ai furori ciechi della tempesta. Anche senza andare fino allo
          spavento dei cavalloni, il nuotatore lo sa. Conosce le ondette piccole, che, come il passo
          rapido e breve di una crestaina, si seguono l'una all'altra senza romore: sono verdoline
          con un pizzico di giallo. Conosce le ondette larghe, lente, ancora graziose e leggermente
          azzurrognole, indizio di una bufera lontana. E poi le onde maestose, quasi direi di stile
          classico, nelle quali il nuotatore si lascia calare all'avvallamento e portare al colmo
          con il viso e con i capelli asciutti, basta premere le mani e incurvare la persona in
          forma di sirena, mentre il flutto s'innalza; e dall'alto si vedono le creste regolari,
          allineate delle altre onde, che sembrano i solchi di un immenso campo; e nel basso si
          crede di essere caduti al fondo di un fosso, tanto i marosi, che chiudono la vista,
          somigliano a sponde erbose e ripide. In mare il tempo s'allunga. L'allegria o la
          tristezza, l'ardire o la paura fermano l'attimo; e si pensa in un minuto più e meglio di
          quel che in terra si penserebbe in un'ora. E un altro dì ci sono le onde pettegole, che
          scherzano intorno sgarbate, vi spruzzano, ciarlando, la loro saliva in volto, non vi
          lasciano respirare, vi tirano di qua, vi premono di là, vi gridano nelle orecchie con un
          fracasso assordante ed impertinente, come le donne delle <title rend="italic">Baruffe
            chioggiotte</title>. Ma Dio vi salvi dalle onde matte, uscite dai manicomii del gorgo,
          coperte della loro densa bava bianca, nelle quali, a un tratto, vi sentite sommerso,
          arrovesciato, travolto, e quando finalmente mettete fuori la testa, un'altra onda vi si
          sbatte in faccia e vi spezza il respiro; poi, diventato sospettoso, guardate in giro con
          tanto d'occhi, e vi apprestate a ricevere degnamente sul petto una ondata minacciosa, che
          vedete precipitarsi contro di voi, e già quasi vi seppellisce, ma ecco invece che si
          spiana e si risolve in nulla; gli assalti vi vengono vigliaccamente dai fianchi e dalle
          spalle, senz'ordine, senza ragione; vi stancate, vi spossate, cominciate a disperare; date
          quasi un addio alla terra, e toccate dopo sovrumani sforzi la riva, uscendo da quell'acqua
          sciaguattata da tutti i venti, nera, orlata di certe frange e certi fiocchi d'argento
          sudicio, che le dànno aspetto di uno sconfinato drappo funereo.</p>
            <p>Eppure nel mare quieto o nel mare agitato l'uomo si sente pieno di vigoria. La sua buona
          vanità gli fa credere o di dominar la natura, o di essere tanto grande, che Dio, per
          ischiacciarlo, debba scatenargli contro tutte le furie degli abissi. Svaniscono le noie
          mortali, il cuore si ritempra, si fa provvisione di coraggio e di forza. Un'ora in mare è
          un'ora bene impiegata: in quella salsedine c'è un po' di ferro per l'anima.</p>
            <p>Uscendo dall'acqua si diventa Greci. Dopo essere saliti le lunghe scale di legno, dove
          sui gradini viscidi s'arrischia di sdrucciolare e le alghe fanno talvolta dei brevi
          taglietti ai piedi, si entra nel proprio camerino e si avvolge il corpo nudo in un ampio
          lenzuolo; poi si esce così drappeggiati sul ballatoio, che guarda il mare. Alcuni bagnanti
          stanno ancora in acqua presso la riva, tenendosi - disgraziati! - alle corde, e piantati
          sull'arena, dove passeggiano i granchi. L'immobilità li intirizzisce, li raggricchia:
          paiono ranocchie umane. E quant'è difficile trovare il corpo bello di un uomo! Nella donna
          la bellezza delle membra è men rara: basta l'armonia delle parti, una certa rotondità
          gentile, una certa bianchezza trasparente e rosea, e forse il desiderio ci fa meno
          difficili. Ma nell'uomo la vigoria sana deve accoppiarsi alla snellezza morbida; le membra
          sciolte, giuste, né troppo asciutte, né pesanti di polpa; una espressione generale di
          ardire elegante. Gli antichi volevano la grazia persino sui campi di battaglia. In
          Tessaglia la iscrizione di una statua diceva: <emph rend="italic">Ad Elatione, che ben
            ballò la battaglia, questa statua il popolo</emph>. La sproporzione, da noi moderni
          tollerata con indifferenza, era insopportabile agli antichi. Un dì ad un mimo tarchiato e
          grasso il pubblico vociò ridendo: Non isfondare il palco; un altro dì ad un mimo pallido e
          mingherlino mandò ironicamente questo saluto: Fa' di star sano, e un'altra volta ad uno di
          troppo alta statura, figurante Capaneo che si avventa alle mura di Tebe, gridò
          indispettito: <emph rend="italic">Scavalca il muro, non hai bisogno di scale.</emph>
            </p>
            <p>Sul ballatoio, verso il mare, si atteggiavano dunque dieci o dodici uomini panneggiati di
          bianco. Avevano messo sul capo l'asciugamano in forma di <foreign xml:lang="lat">Palliolum</foreign>, e si avvolgevano il corpo con il lenzuolo a modo di Pallium<ref target="#note10"/>, nelle diverse fogge, che piacevano meglio a quella naturale
          affettazione, da cui l'uomo coperto di un gran manto non si sa quasi mai liberare. I Greci
          avevano venti modi di acconciarsi il pallio: affibbiato al petto, affibbiato alle spalle,
          senza ripiegatura, addoppiato, con le mani nascoste, con un braccio fuori dalla spaccatura
          di destra, con un lembo sopra una spalla corto, con un lembo sopra una spalla lungo,
          stretto alle anche con pieghettine trite, ondeggiante in gonfi svolazzi o libero di cadere
          in larghi piani ed in ampie curve. Ogni maniera aveva il suo proprio nome, conveniente ai
          zerbinotti, ai filosofi ai viaggiatori, ad ogni classe di persone. Tacito si lagnava già
          delle vesticciuole misere degli oratori romani, e che le portassero male. Figuratevi noi
          la bella figura che facciamo, usciti dall'acqua, in quei pallii bagnati e
          appiccicaticci!</p>
            <p>L'aria salata e la ginnastica del nuoto mettono in corpo una gran fame. Andai sul
          terrazzo de' Bagni, e ordinai da pranzare. L'edificio, che si distende in una lunghissima
          linea retta, è tutto di legno e piantato su alte palafitte, le quali lasciano sfogo ai
          marosi quando il mare è grosso, e quando è tranquillo rompono a' loro piedi le onde
          placide, che pure mandano romore a intervalli misurato e grave, quasi battute sorde di un
          maestro di cappella. Il coro, l'armonia di quell'ora non si può descrivere. Tutto si fonde
          in un accordo pieno e gaio, profondo e vago: arpa eolia dell'infinito. Il sole baciava
          quasi l'orizzonte, e scendeva dalla parte opposta al mare, dietro al Lido, dietro alla
          laguna, dietro a Venezia. I suoi raggi orizzontali non toccavano più la superficie della
          marina, che era diventata scura e azzurrastra; ma andavano a ferire dritti due vele
          lontane di due barche da pescatori, facendole brillare d'un colore giallo dorato,
          fiammelle fantastiche. Il piano immenso del mare nudo; non uno scoglio, non una lingua di
          terra per quanto l'occhio cercasse: pareva di navigare sopra un vascello fatato
          nell'Oceano a mille miglia da terra. E le due vele splendevano; e il cielo pigliava una
          tinta brunetta ancora cilestra, qua e là rallegrata da qualche nuvola mezza in ombra e
          mezza in luce, la quale vagava lenta e a poco a poco s'impiccioliva e svaniva.</p>
            <p>L'appetito mi faceva parere squisite le vivande, e la salsedine, che mi restava in bocca,
          dava al vino una dolcezza inebbriante. Il ventre si confortava, e gli occhi s'incantavano;
          e questi e quello mi riempivano l'anima di una felicità solenne, la quale porta il riso
          sulle labbra e le lagrime sul ciglio. V'era poca gente. La banda cominciò a suonare. A
          sinistra, intorno ad una tavola, stava un gruppo d'Inglesi. Una delle signore, vestita di
          seta cruda con grandi nastri rossi sull'abito e sul cappello, parlava allegra, faceva
          mille graziose smorfiette col viso strano e piacente. L'altra alta di statura, snella,
          flessuosa, con il collo un po' lungo, come le Diarie antiche, il volto regolare, delicato,
          d'un rosa pallido, gli occhi di un fine azzurro marino, le mani troppo affilate, ma
          nobilissime e dello stesso candore di quel po' di pelle, che il modesto squarcio
          dell'abito lasciava vedere sotto la gola. Si alzava di tratto in tratto per correre dietro
          ad un bambino di due anni, biondo, paffuto, il quale alla sua volta correva dietro ad un
          grosso cane nero - un bel cane, che nuotava meglio di me, e che, mentre facevo il mio
          bagno in alto mare, era venuto a salutarmi con molta grazia. La signora vestiva di seta
          colore perlino, col cappello a larghe tese della medesima stoffa; e mi ricordo che il tono
          neutro e chiarissimo faceva, come dicono i pittori, un buco sul cielo, pareva cioè più
          lontano del fondo. Ma da questo errore di tavolozza veniva nella gentile persona un non so
          che di aereo, un non so che di ammaliante. Non era una donna: era una fata. E il putto
          continuava a scapparle via ad ogni momento, e voleva vedere tutto, toccare tutto;
          sghignazzava di un riso da angioletto, pestava i piedi e batteva le mani; si metteva a
          sedere sulle ginocchia della gente, e la mamma andava allora a pigliarlo, dicendogli
          qualche parola con una severità tutta soave, e carezzandogli con la mano sottile i lunghi
          ricci d'oro. Ella era la regina del terrazzo: una regina dolce, sicura di sé, com'è sicura
          l'innocenza, e disinvolta, com'è disinvolto il pudore. Codesta madre pareva il simbolo
          della verginità: credetti in quel momento al mistero della Immacolata Concezione. Ma la
          soave creatura principesca stava in compagnia di un signore, che sembrava vecchio se si
          badava a' suoi capelli grigi e alla sua barba mezza bianca, ma che sembrava giovine se si
          guardava ai lineamenti e all'espressione del volto. Era il padre, era il marito? Questo
          problema mi torturò il cervello per una buona mezz'ora.</p>
            <p>Più lontani, sparsi a gruppi di due, di tre, di quattro o solitarii, stavano degli altri
          forestieri e qualche raro veneziano, la più parte immobili, ascoltando la musica,
          guardando in giro o discorrendo sotto voce senza gesticolare. Il mare tranquillo innamora
          e sgomenta. Quei flutti, che si frangono perennemente alla riva e mandano sempre
          l'identico suono; quell'aria quieta e fresca, che si aspira con lunga voluttà;
          quell'orizzonte sconfinato, che pare nello stesso tempo una linea retta infinita ed un
          cerchio infinito: tutto contribuisce a produrre l'impressione maestosa di un tempio
          enorme, in cui ci si toglie reverenti il cappello e ci si sprofonda nella propria
          coscienza. Non ho mai visto nessuno, per quanto fosse povero di fantasia, d'ingegno e di
          cuore, il quale nel mettere i piedi sulla soglia di una cattedrale bisantina o gotica non
          si sentisse invaso da un arcano senso di rispetto, e non interrompesse le parole che stava
          pronunciando; ma la vera chiesa di Dio è l'immensità. Lo stato naturale dell'uomo in
          faccia al mare è il silenzio.</p>
         </div>
         <div type="chapter" n="4.2">
            <p>Quei gruppi di persone staccavano bizzarramente sul campo del cielo, il quale diventava
          sempre più fosco: erano tinte intiere, senza ombreggiatura, che non trovavano nel tono del
          fondo nessuna maniera di fusione; e già i colori perdevano la loro vivacità nell'oscurarsi
          crescente della sera, mentre il contorno si distingueva tuttavia preciso e un po' secco. A
          destra si muoveva una macchia nera di camerieri, i quali, non sapendo che cosa fare,
          discorrevano tra loro. Io intanto, assottigliando quanto più potevo la vista, fissavo
          ancora quelle due vele lontane, le quali, da fiammeggianti che erano quando il sole
          mandava loro gli ultimi suoi raggi, diventarono grigie, e poi via via più scure, finché si
          dipinsero nere sull'aria già lugubre, e a poco a poco mi sfuggivano dallo sguardo. Già si
          riducevano ad una pennellata quasi impercettibile. Un minuto dopo non si discernevano più.
          Mi rincrebbe. In ogni veduta v'è un punto, al quale l'occhio si ferma con tenace
          predilezione; e quando sparisce ci si sente come strappare qualcosa, e si piglia quel caso
          semplice e inevitabile per un segno di cattivo augurio. In faccia al mare l'animo si
          riempie di pregiudizii.</p>
            <p>I camerieri accendevano le lampade. Il cielo si era lentamente annuvolato: non brillava
          neanche una fetta di luna, non luccicava neanche una stella. L'aria e il mare si
          confondevano nel buio. Solo a guardare giù dal parapetto del terrazzo si scopriva a
          intervalli un po' del bianco della spuma sulle onde, le quali mandavano più forte, più
          frequente e quasi minaccioso il loro muggito.</p>
            <p>Uscii dallo Stabilimento e, traversando a piedi il breve spazio che divide il mare dalla
          laguna, sospirai per la prima volta: avrei voluto sentire sul mio braccio il peso leggiero
          di un altro braccio, e udire accanto, dopo il fruscìo del mare, quello di un vestito di
          donna. Il vaporetto mandò il suo fischio, e si partì per Venezia. La notte era nera, la
          laguna era cupa. Non si vedeva altro che il fanale rosso di un piccolo vapore, che veniva,
          sbuffando, incontro a noi, e lontano i lumi della città, che parevano una costellazione
          piombata in terra e mezzo spenta. Si passò la punta del Giardino, poi si costeggiò la Riva
          degli Schiavoni. Il campanile di San Marco usciva dai palazzi che lo circondavano e,
          illuminato dai fanali della Piazza, si alzava gigante, sfumandosi nella oscurità verso la
          cima e cacciando la sua punta nelle tenebre delle nubi.</p>
            <p>La luce della Piazza mi abbagliò. I musaici della chiesa avevano sull'orlo delle strisce
          scintillanti. Le finestre spalancate delle Procuratie Vecchie lasciavano vedere le allegre
          sale illuminate. La loggia del Palazzo Ducale si perdeva in un'ombra opaca. Mezz'ora dopo,
          la mia madonnina inglese, sorridente, svelta, correva dietro al suo putto biondo fra le
          seggiole del Caffè Florian.</p>
         </div>
         <trailer>Fine</trailer>
      </body>
      <back>
         <div type="notes">
            <head>Notes</head>
            <p>Notes to the text</p>
            <p>All the notes in the text have been collected here.</p>
            <note xml:id="note1">Osteria.</note>
            <note xml:id="note2">Traversa di sostegno dei banco della gondola.</note>
            <note xml:id="note3">Dolci tipici veneziani.</note>
            <note xml:id="note4">Chiatte.</note>
            <note xml:id="note5">Scalmo del remo della gondola.</note>
            <note xml:id="note6">L'abitacolo della gondola.</note>
            <note xml:id="note7">Svenire.</note>
            <note xml:id="note8">Parco.</note>
            <note xml:id="note9">Specie di ciclamini.</note>
            <note xml:id="note10">Il pallium era il mantello indossato dagli antichi greci, il palliolum
          una sorta di turbante.</note>
         </div>
      </back>
   </text>
</TEI>
