<?xml version="1.0" encoding="UTF-8"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0"
     xmlns:e="http://distantreading.net/eltec/ns"
     xml:lang="it"
     xml:id="IT19200">
   <teiHeader>
      <fileDesc>
         <titleStmt>
            <title>Il marchese di Roccaverdina : ELTeC edition</title>
            <author>Capuana, Luigi (1839-1915)</author>
            <respStmt>
               <resp>Editor</resp>
               <name>Ciotti, Fabio</name>
            </respStmt>
         </titleStmt>
         <extent>
            <measure unit="words">73239</measure>
         </extent>
         <publicationStmt>
            <publisher ref="https://distant-reading.net">COST Action "Distant Reading for
					European Literary History" (CA16204)</publisher>
            <distributor ref="https://zenodo.org/communities/eltec/">Zenodo.org</distributor>
            <date when="2019-11-14"/>
            <availability>
               <licence target="https://creativecommons.org/licenses/by/4.0/"/>
            </availability>
            <ref type="doi" target="https://doi.org/10.5281/zenodo.3462435"/>
            <!--Published as part of ELTeC : -->
         </publicationStmt>
         <sourceDesc>
            <bibl type="digitalSource">
               <ref target="https://archive.org/details/ilmarchesedirocc00capuuoft"/>
            </bibl>
            <bibl type="printSource">
               <title>Il Marchese di Roccaverdina, romanzo</title>
               <author>Capuana, Luigi</author>
               <respStmt>
                  <resp>Editor</resp>
                  <name> Treves, Emilio</name>
               </respStmt>
               <date>1920</date>
               <publisher>Fratelli Treves editori</publisher>
               <pubPlace>Milano</pubPlace>
               <bibl type="firstEdition">
                  <date>1901</date>
               </bibl>
            </bibl>
         </sourceDesc>
      </fileDesc>
      <encodingDesc n="eltec-1">
         <p>Downoladed from Internet Archive</p>
      </encodingDesc>
      <profileDesc xmlns:eltec="http://distantreading.net/eltec/ns">
         <langUsage>
            <language ident="it">Italian</language>
         </langUsage>
         <textDesc>
            <eltec:authorGender key="M"/>
            <eltec:size key="medium"/>
            <eltec:reprintCount key="high"/>
            <eltec:timeSlot key="T4"/>
         </textDesc>
      </profileDesc>
      <revisionDesc>
         <change when="2022-02-04">Revision in ELTeC format: Guadagno, Daniele</change>
         <change when="2019-06-06">Revision in ELTeC format: Carlo Teo Pedretti</change>
      </revisionDesc>
   </teiHeader>
   <text>
      <front xml:id="ITA19010000">
         <div type="liminal">
            <p>Luigi Capuana</p>
            <p>Il marchese di Roccaverdina</p>
            <p>Romanzo</p>
            <p>Milano</p>
            <p>Fratelli Treves, Editori</p>
            <p>Quarto migliaio</p>
         </div>
      </front>
      <body>
         <head>Il marchese di Roccaverdina</head>
         <div type="chapter" xml:id="ITA19010001" n="1">
            <head>I.</head>
            <p>«C'è l'avvocato», annunziò mamma Grazia affacciandosi all'uscio.</p>
            <p>E siccome il marchese non si voltò né rispose, la vecchia nutrice, fatti pochi
					passi nella stanza, esclamò:</p>
            <p>«Marchese, figlio mio, sei contento? Avremo finalmente la pioggia!».</p>
            <p>Infatti lampeggiava e tuonava da far credere che tra poco sarebbe piovuto a
					dirotto, e già rari goccioloni schizzavano dentro dall'aperta vetrata del
					terrazzino. Il marchese di Roccaverdina, con le mani dietro la schiena, sembrava
					assorto nel contemplare lo spettacolo dei fitti lampi che si accendevano
					nell'oscurità della serata, seguiti dal quasi non interrotto roboare dei
					tuoni.</p>
            <p>«C'è l'avvocato», replicò la vecchia accostandosi.</p>
            <p>Egli si riscosse, guardò la nutrice e parve percepisse soltanto dopo alcuni
					istanti il suono della voce di lei e il senso delle parole.</p>
            <p>«Fallo entrare», rispose.</p>
            <p>Poi, all'atto della vecchia che accennava di voler chiudere la vetrata,
					soggiunse:</p>
            <p>«Chiudo io».</p>
            <p>Si udì subito lo sbattere di pochi goccioloni su i vetri che tremavano scossi
					dall'aria agitata dalla ondulazione dei tuoni.</p>
            <p>La tavola era sparecchiata. Un lume di ottone, a quattro becchi, illuminava
					scarsamente la stanza. Il marchese non poteva soffrire il petrolio, e continuava
					a servirsi degli antichi lumi a olio per l'uso d'ogni sera. Soltanto nel
					salotto, e perché gli erano stati regalati dalla baronessa di Lagomorto, sua zia
					paterna, si vedevano due bei lumi di porcellana, a petrolio; ma non venivano
					accesi quasi mai. Egli preferiva le grosse candele di cera dei candelabri di
					argento a otto bracci, che ornavano colà le consolli dorate, nelle rarissime
					circostanze in cui doveva ricevere qualche persona di conto.</p>
            <p>Con l'avvocato Guzzardi non occorreva. Era di casa, veniva a tutte le ore;
					entrava fino in camera, se il marchese si trovava ancora a letto.</p>
            <p>All'infoschirsi del viso, si sarebbe detto che quella visita, a quell'ora, con
					quel tempaccio, non riuscisse molto gradita al marchese.</p>
            <p>Rimasto in piedi, accigliato, mordendosi le labbra, affondando le dita tra i
					folti capelli neri, egli si era voltato verso l'uscio, attendendo. L'avvocato
					gl'incuteva una specie di paura da che si era dato agli esperimenti spiritici.
					Un giorno o l'altro, quei diabolici esperimenti, povero avvocato, lo avrebbero
					fatto ammattire! Fortunatamente, fin allora, la sua intelligenza si era
					conservata benissimo, per ciò il marchese continuava ad affidargli tutte le sue
					liti e tutti i suoi affari.</p>
            <p>A Ràbbato, dove trovarlo un altro avvocato più esperto e più onesto di don
					Aquilante Guzzardi? Bisognava prenderlo così com'era, con quelle sue
					stravaganze, che infine provenivano da troppa dottrina. Latinista, grecista,
					filosofo, teologo, giureconsulto, egli era tenuto meritatamente in grandissima
					stima anche nei paesi vicini. «Peccato che sia ammattito per gli Spiriti!»,
					dicevano tutti. Il marchese non era giunto ancora ad esclamare così; ma quelle
					magherie, come le chiamava, lo impensierivano per l'avvenire. E quantunque egli
					fosse incerto se si trattasse di operazioni diaboliche o di fantasticaggini e
					allucinazioni, non poteva difendersi dal senso di paura che in quel momento lo
					turbava più forte, forse perché il vento, i lampi e i tuoni imperversanti fuori
					influivano su i suoi nervi e accrescevano l'effetto della solita e invincibile
					impressione.</p>
            <p>Quando l'alta e magra figura dell'avvocato comparve su la soglia dell'uscio,
					quasi ritagliata sul fondo dell'altra stanza rischiarata dal lume portato a mano
					da mamma Grazia, il marchese si sentì correre un lieve brivido ghiaccio da capo
					a piedi.</p>
            <p>Visto a quel modo, gli parve più alto, più magro, più strano, con la scialba
					faccia interamente rasa, col lungo collo fasciato dal nero fazzoletto di seta,
					le cui punte formavano un piccolo nodo davanti, con le falde dell'abito nero che
					gli scendevano oltre il ginocchio, coi calzoni neri quasi aderenti alle secche e
					interminabili gambe, con quelle stecchite braccia che si agitavano in ossequioso
					saluto:</p>
            <p>«Buona sera, marchese!».</p>
            <p>Anche la voce, che sembrava uscisse dalle profonde cavità dello stomaco, parve
					più cupa dell'ordinario al marchese, che rispose con un cenno del capo e un
					gesto della mano invitante a sedere.</p>
            <p>«Pareva dovessimo avere chi sa che tempesta, eh? E invece!...», esclamò don
					Aquilante. «Per questo non ho voluto rimettere a domani la buona notizia che
					posso recarvi.»</p>
            <p>E appena il marchese si era seduto dal lato opposto della tavola, don Aquilante
					riprendeva:</p>
            <p>«Finalmente ci siamo!».</p>
            <p>Il marchese spalancò gli occhi, interrogando.</p>
            <p>«Neli Casaccio sarà arrestato questa notte.»</p>
            <p>«Ma!...», fece quegli.</p>
            <p>La voce gli moriva improvvisamente nella gola.</p>
            <p>«La deposizione della moglie di Neli ha finito di convincere il giudice
					istruttore. Il mandato di arresto è stato firmato quattr'ore fa e consegnato al
					brigadiere dei carabinieri. Vedete, marchese, se io m'ingannavo nelle mie
					induzioni!»</p>
            <p>«Che cosa ha detto quella donna?»</p>
            <p>«Ha confermato le testimonianze di Rosa Stanga, di Paolo Giorgi, di Michele
					Stizza. Neli aveva esclamato più volte: "Se Rocco Criscione non smette gli
					faccio fare una fiammata!". E quando si convinse che non smetteva d'insidiargli
					la moglie... Tutto si spiega, tutto è chiaro ora; e possiamo ricostruirci la
					scena. Egli lo ha atteso su la strada di Margitello, nascosto dietro la siepe di
					fichi d'India, dove la strada fa gomito. Era passato da Margitello la mattina,
					fingendo di cacciare da quelle parti. "Salute, compare Neli." "Salute, compare
					Rocco." C'è la testimonianza del bovaro. "Se stasera tornate a casa, potrò
					ripassare da qui; faremo la strada assieme." "Non vi scomodate, compare; tornerò
					molto tardi." Abbiamo pure la testimonianza del garzone di Santi Dimaura, che
					udì queste parole e intervenne nel discorso, dicendo: "La vostra mula sa la
					strada meglio di voi, e non ha paura dei fanghi di Margitello". "Con la mia mula
					andrei anche all'inferno!", rispose Rocco. "E dicono che la strada sia peggio."
					"In paradiso dobbiamo andare, con la grazia di Dio!" Risposto così, Neli
					Casaccio si allontanò, chiamandosi dietro il cane. Egli stesso ha deposto che il
					garzone di Santi Dimaura ha detto la verità. Il garzone non ha saputo riferire
					se l'intonazione di quelle parole sia stata semplice, naturale o con qualche
					accento d'ironia: ma l'ironia ha dovuto esservi. Rocco, scherzando, parlava
					della strada dell'inferno, e Neli parlava... del paradiso, per non dire
					apertamente: "Ti manderò all'inferno io, questa notte!".»</p>
            <p>«Nessuno però ha visto Neli Casaccio.»</p>
            <p>«Capisco; voi, marchese, vorreste la certezza assoluta. In questo caso non ci
					sarebbe stato bisogno del giudice istruttore, né di tanti testimoni per
					raccogliere un indizio qua, un altro là, e aggrupparli, confrontarli,
					svilupparli. Neli Casaccio è furbo. Cacciatore di mestiere; figuriamoci! Ma è
					spaccone, ha lingua lunga. "Gli faccio fare una fiammata!" Quando alla minaccia
					segue il fatto, che cosa si può chiedere di più?»</p>
            <p>Parlando, don Aquilante aggrottava le sopracciglia, storceva le labbra, sgranava
					gli occhi, agitava le braccia, tenendo combaciati l'indice e il pollice delle
					due mani e allargando le altre dita con gesto dimostrativo, da uomo che vuole
					aggiungere evidenza alle sue ragioni. E incupita la voce nel pronunziare queste
					ultime parole, si era arrestato, fissando in viso il marchese che lo guardava
					con occhi smarriti, pallidissimo, umettandosi con la lingua le labbra
					inaridite.</p>
            <p>«È venuta da me, l'altra mattina, la povera vedova di Rocco», riprese don
					Aquilante, vedendo che il marchese stava zitto. «Sembrava la Madonna Addolorata:
					"Non avrò pace fino a che gli assassini di mio marito non saranno in
					galera!".»</p>
            <p>«Perché dice: assassini?», domandò il marchese.</p>
            <p>«Perché lei crede che siano stati più di uno.»</p>
            <p>«Il colpo di fucile è stato più di uno?»</p>
            <p>«Che ne sappiamo? Uno quello che ha ucciso. E nessuno ha udito, nella notte,
					neppure quel colpo.»</p>
            <p>Don Aquilante socchiuse gli occhi, scosse la testa e fece una lunga pausa.</p>
            <p>Di tratto in tratto, quasi spruzzati per forza, pochi goccioloni sbattevano sui
					vetri simili a chicchi di grandine; ma i tuoni rimbombavano con lunghi
					echeggiamenti, tra le grida di gioia della povera gente smaniante per la pioggia
					nelle scoscese viuzze attorno alla vasta casa dei Roccaverdina, isolata da ogni
					lato e quasi arrampicata a quell'angolo della collina di Ràbbato che aveva in
					cima le torri dell'antico castello rovesciate dal terremoto del 1693.</p>
            <p>Dalla parte del viale che conduceva lassù, la casa dei Roccaverdina aveva
					l'entrata a pianterreno, mentre dal lato opposto la facciata di pietra
					intagliata si elevava con tre alteri piani su le povere casette di gesso dalle
					quali era circondata. Gli altri lati, a mezzogiorno e a tramontana, seguivano la
					ripida elevazione del terreno, e davano a chi guardava l'impressione che
					l'edificio si fosse sprofondato per un avvallamento della collina. Il terrazzino
					della sala da pranzo rispondeva a ponente, e il vento impetuoso lo investiva di
					faccia.</p>
            <p>Durante la lunga pausa, il marchese aveva osservato con crescente inquietudine
					l'atteggiamento dell'avvocato che, tenendo socchiusi gli occhi e scotendo la
					testa, sembrava ragionasse da sé, sotto voce, poiché di tratto in tratto agitava
					le labbra quantunque non ne facesse uscire nessun suono.</p>
            <p>«Per conto mio», disse don Aquilante, destandosi improvvisamente dalla
					concentrazione che lo aveva fatto ammutire, «io sto tentando un'inchiesta più
					concludente dell'istruttoria del processo; ma forse è ancora troppo presto.»</p>
            <p>«Non parliamo di queste sciocchezze... scusate, avvocato, se dico così», lo
					interruppe il marchese.</p>
            <p>«E avete torto!»</p>
            <p>Don Aquilante, col viso rischiarato da un orgoglioso sorriso di compatimento,
					appoggiava i gomiti su la tavola, incrociava le dita delle mani e ne faceva
					sostegno al mento, intanto che con voce cupa e lenta riprendeva:</p>
            <p>«L'ho veduto ieri, per la prima volta. Non ha ancora coscienza di essere morto.
					Accade così per tutti gli uomini materiali. Erra per le vie del paese, si
					accosta alle persone, interroga, s'indispettisce di non ricevere risposta da
					nessuno...».</p>
            <p>«Sì... va bene; ma io non amo ragionare di queste cose», tornò a interromperlo il
					marchese, che però non riusciva a nascondere il suo turbamento. «Lasciamo in
					pace i morti.»</p>
            <p>«Invece i morti soffrono di vedersi dimenticati. Io lo attirerò verso di me, lo
					interrogherò per sapere proprio da lui...»</p>
            <p>«E quando sarete arrivato a sapere?... Che valore avrà la vostra
					testimonianza?»</p>
            <p>«Non voglio testimoniare, ma sapere, unicamente sapere. Ecco: io avevo già
					appreso, per altre vie, che l'assassino è stato uno solo, appiattato dietro la
					siepe di fichi d'India. "Il nome!", ho chiesto. Non me lo hanno potuto rivelare,
					per leggi inviolabili del mondo di là di cui noi ignoriamo la ragione.»</p>
            <p>«Ah!», fece il marchese. «Ma se quel che voi volete darmi a intendere fosse vero,
					non rimarrebbe più nessun delitto impunito e il governo potrebbe abolire la
					polizia.»</p>
            <p>«È un'altra quistione!», rispose don Aquilante.</p>
            <p>«Lasciamo andare; non mi convincerete mai, mai, mai! E poi, la Chiesa proibisce
					queste operazioni diaboliche. È provato che si tratta di inganni del diavolo. Vi
					siete lasciato invischiare, così dotto come siete. Ma già voi altri dotti
					incappate negli errori più di noi ignoranti...»</p>
            <p>«Non direte così tra qualche mese!»</p>
            <p>«Oh, vi prego di lasciarlo in pace... cioè, di lasciarmi in pace!», si corresse
					il marchese. «Penso all'arresto di Neli Casaccio. Se il giudice istruttore si è
					deciso a ordinarlo...»</p>
            <p>«La giustizia umana fa quel che può. O prove evidenti, o indizi che conducano a
					una prova morale; non ha altri mezzi.»</p>
            <p>«E così, spesso, condanna qualche innocente!»</p>
            <p>«Non lo fa a posta; <foreign xml:lang="la"/>errare humanum est! Ma nel caso
					nostro è difficile che sbagli. Rocco era un brav'uomo; non aveva nemici.
					Chiassone, sì; donnaiolo, anche! Da che aveva preso moglie però... Gli piaceva
					di scherzare ciò non ostante. La stessa moglie di Casaccio ha detto al giudice
					istruttore: "Tempo fa, è vero, mi si era messo attorno, non mi dava requie.
					Mandava imbasciate, quando non aveva occasione di parlarmi lui stesso. Ed io:
					'Siete pazzo, santo cristiano! Non faccio un torto a mio marito. Povera, ma
					onesta!'. Poi si era chetato. E mio marito lo sapeva, e non lo minacciava più...
					Erano tornati amici".»</p>
            <p>«Ha detto: si era chetato?»</p>
            <p>«Sarà stato vero? La donna ha interesse di scusare sé e il marito.»</p>
            <p>«Si era chetato!», mormorò il marchese.</p>
            <p>E strizzò gli occhi, levandosi da sedere.</p>
            <p>Respirava fortemente, quasi sentisse mancar l'aria nella stanza. Aperti prima gli
					scuri dell'imposta, spalancò poi la vetrata e si affacciò al terrazzino. Don
					Aquilante lo raggiunse.</p>
            <p>Dietro le nuvole diradate e sospinte dal vento, sembrava che la luna corresse
					rapidamente pel cielo. Al velato chiarore lunare i campanili, le cupole delle
					chiese di Ràbbato si scorgevano nettamente tra la bruna massa delle case
					affollate nell'insenatura della collina.</p>
            <p>Tutt'a un tratto, il vasto silenzio fu rotto da una roca voce che gridava quasi
					imprecando:</p>
            <p>«Cento mila diavoli al palazzo dei Roccaverdina! Oh! oh! – Cento mila diavoli
					alla casa dei Pignataro! Oh! oh! – Cento mila diavoli alla casa dei Crisanti!
					Oh! oh!»</p>
            <p>«È la zia Mariangela, la pazza!», disse il marchese. «Ogni notte così.»</p>
            <p>E il grido riprendeva, roco, con una specie di cantilena feroce.</p>
            <p>«Suo marito la tiene incatenata come una bestia», rispose don Aquilante.
					«Dovrebbe immischiarsene l'autorità; farla rinchiudere in un manicomio.»</p>
            <p>La pazza tacque.</p>
            <p>Il vento aveva già spazzato le nuvole. Il temporale si era già allontanato, con
					gli stessi lampi che incendiavano un largo spazio di cielo, verso Aidone, dietro
					le colline di Barzino.</p>
            <p>«Sempre così! Sarà un gran guaio anche quest'anno!», disse don Aquilante. «Buona
					notte, marchese.»</p>
            <p>Il marchese stava per rispondere, quando un altro grido, acuto, straziante, gli
					arrestò le parole in gola:</p>
            <p>«Figlio!... Figlio mio!».</p>
            <p>«È la moglie di Neli Casaccio!», esclamò l'avvocato, voltandosi verso il punto da
					cui il grido veniva. «I carabinieri sono andati ad arrestarlo. Guardate, là,
					nella Piazzetta delle Orfanelle...»</p>
            <p>Al chiarore della luna, essi poterono scorgere il gruppo dei carabinieri che
					conducevano via l'arrestato.</p>
            <p>E l'affettuoso grido della moglie di Neli Casaccio vibrò di nuovo, dolorosamente,
					nell'oscurità, tra il sibilare del vento che riprendeva violentissimo.</p>
            <p>«Figlio!... Figlio mio!»</p>
         </div>
         <div type="chapter" xml:id="ITA19010002" n="2">
            <head>II.</head>
            <p>Due giorni dopo, il marchese di Roccaverdina vedeva ricomparire l'avvocato che
					questa volta non veniva solo.</p>
            <p>L'anticamera era piena di contadini e di operai, tutti in piedi attorno al
					tavolino dove il marchese, seduto, esaminava liste di conti scarabocchiate con
					grossa scrittura.</p>
            <p>«Scusate, marchese», disse l'avvocato inoltrandosi tra le persone che si
					scostavano per lasciarlo passare. «Dobbiamo parlare di cosa urgente. C'è qui
					compare Santi Dimaura...»</p>
            <p>«<emph rend="italic">Voscenza</emph> mi benedica!», soggiunse questi, sporgendo
					la testa dietro le spalle di don Aquilante.</p>
            <p>«Andate di là; mi spiccio subito.»</p>
            <p>Don Aquilante abbozzò un gesto per significare: «Fate pure con comodo!», e
					accennò al vecchio contadino di seguirlo.</p>
            <p>Dalla stanza dov'erano entrati essi udirono, poco dopo, la robusta voce del
					marchese che pareva litigasse con parecchi.</p>
            <p>Timide risposte interrompevano, a intervalli, le sfuriate, i rabbuffi, le
					parolacce, le bestemmie che gli sgorgavano dalla bocca simili a un torrente. E
					durò una buona mezz'ora.</p>
            <p>Don Aquilante, con una gamba accavalciata all'altra, una mano davanti agli occhi
					e il mento chinato sul petto, assorto in profonda meditazione, non aveva
					risposto a due o tre domande del vecchio che, seduto in un canto, vicino a
					l'uscio, girava tra le mani il berretto di panno nero, di Padova, e sembrava
					atterrito dagli urli del marchese che non finivano più.</p>
            <p>Finalmente si udì sbatacchiare la porta di entrata e, quasi subito, acceso in
					viso pel sangue che gli saliva alla testa ogni volta che montava in collera, il
					marchese irruppe nella stanza, facendo balzare in piedi l'avvocato che in quel
					momento chi sa dov'era con la fantasia.</p>
            <p>«Qualche giorno mi scoppierà una vena del petto! Vogliono far le cose a modo
					loro! E se uno non sta loro addosso come un aguzzino, gli rubano fin l'aria che
					respira! Posso essere dappertutto? Non sono Domineddio!»</p>
            <p>Era l'ultima vampata.</p>
            <p>«Che c'è di nuovo?», poi domandò rabbonito d'un tratto, aggiustandosi in capo il
					berretto di martora.</p>
            <p>«Dice compare Santi...», cominciò l'avvocato.</p>
            <p>«Per fare un piacere a <emph rend="italic">voscenza</emph>», soggiunse il vecchio
					contadino.</p>
            <p>«Un piacere a me? A voi stesso più tosto. Si tratta, suppongo, di quella lingua
					di terreno, è vero?»</p>
            <p>«Eccellenza, sì.»</p>
            <p>«Compare Santi era mal consigliato», disse don Aquilante.</p>
            <p>«Sono vecchio, eccellenza. Ho consumato la mia vita su quelle zolle. Che vuole?
					Ho piantato io quegli alberi; e mi paiono figli miei. E quella casetta l'ho
					fabbricata io, con queste povere mani. Voscenzavuol bene a Margitello? Vuol bene
					alla casina, colà? È la stessa cosa per me. Chi poco ha, caro tiene. Le male
					persone però vogliono farmi passare una cattiva vecchiaia. Come hanno potuto
					dire che ce l'avevo a morte con la buon'anima di compare Rocco? E voscenza lo ha
					pure creduto! E il giudice istruttore mi ha tenuto due ore tra le tanaglie, per
					strapparmi di bocca: "L'ho ammazzato io!". Perché dovevo ammazzarlo? Perché
					compare Rocco faceva gl'interessi del suo padrone? Perché più volte mi aveva
					accusato di alterare il limite? Il pretore però non ha potuto mai condannarmi...
					Basta! Ho detto: finiamola! Il signor marchese vuole così? Sia fatta la sua
					volontà!»</p>
            <p>La voce del vecchio tremava; le parole gli uscivano lentamente di bocca, quasi
					bagnate di lagrime.</p>
            <p>«Ve l'ho già spiegato», disse don Aquilante. «Nell'operato del giudice istruttore
					il signor marchese non c'entra. La giustizia fa il suo dovere; non ha riguardi
					per nessuno.»</p>
            <p>«Ora hanno arrestato Neli Casaccio, poveretto!»</p>
            <p>«Che ve n'importa? Badate ai fatti vostri.»</p>
            <p>«Sceglieremo due periti», fece il marchese. «Stavo per dire di no, sentendovi
					piagnucolare. Non ve la rubo quella lingua di terreno; ve la pago... Vi
					piacerebbe, se qualcuno venisse in casa vostra a occupare una stanza? Così voi,
					a Margitello; siete in mezzo alla mia tenuta, come quell'estraneo.»</p>
            <p>«Ma io mi trovavo là fin da quando i fondi attorno erano di altri proprietari. Se
					essi li hanno venduti a <emph rend="italic">voscenza</emph>, che colpa ne ho
					io?... Quando dovrò dare il consenso al notaio mi sentirò strappare un brano di
					cuore!... Pur troppo, in questo mondo, la brocca di terra cotta che vuol cozzare
					col sasso ha sempre la peggio!»</p>
            <p>«Ora non sapete quel che vi dite!», lo ammonì don Aquilante.</p>
            <p>«Lo so anzi, signor avvocato! E il pianto che faccio io Gesù Cristo deve farlo
					scontare con lagrime di sangue a colui che ha ammazzato compare Rocco Criscione!
					Senza di questo, io non sarei costretto, per vivere in pace gli ultimi quattro
					giorni di vita, a vendere il fondo che mi ha lasciato mio padre, e che fu di mio
					nonno e che doveva essere dei figli di mio figlio, orfani da due anni!
					Rimarranno poveri e nudi in mezzo alla strada, perché la terra non la porta via
					nessuno, e i danari si squagliano tra le mani come la neve.»</p>
            <p>«Potrete comprare un altro pezzo di terreno.»</p>
            <p>«Ah, signor avvocato! Non sarà mai quello che ho innaffiato tanti anni col sudore
					della mia fronte. Lagrime di sangue deve piangere colui che ha tolto la vita a
					compare Rocco Criscione! È vero, eccellenza? Per <emph rend="italic">voscenza</emph> è stato come se le avessero troncato la mano destra.
					Compare Rocco era un altro padrone!»</p>
            <p>Rabbuiatosi in volto, il marchese andava su e giù per la stanza, stringendosi le
					mani.</p>
            <p>«Vedete?», disse don Aquilante. «Il marchese non vuole neppure aver l'aria di
					farvi una soperchieria. Chi vi ha detto niente? Siete venuto da me per vostra
					spontanea volontà. E intanto uscite fuori con certi discorsi!»</p>
            <p>«Non vi faccia specie, signore mio! Il cuore vuole il suo sfogo.»</p>
            <p>E il vecchio contadino si asciugava gli occhi col dorso d'una mano mezza
					anchilosata dal rude lavoro dei campi.</p>
            <p>Intravedendo, con la coda dell'occhio, qualche cosa di nero fermatosi
					silenziosamente in mezzo all'uscio, il marchese rizzò la testa.</p>
            <p>«Che vuoi? Che vieni a fare qui?», gridò con voce turbata.</p>
            <p>L'avvocato e compare Santi si voltarono. E, riconosciuta la vedova di Rocco
					Criscione, si tirarono da parte.</p>
            <p>Vestita a lutto, avviluppata nell'ampia mantellina di panno nero che le copriva
					la fronte, lasciando scorgere, tra le falde tenute strette con le due mani sul
					mento, appena gli occhi il naso e la bocca, la donna non fece un passo né un
					movimento. Rispose quasi sottovoce:</p>
            <p>«Sono venuta per qualche notizia, se mai...».</p>
            <p>Quell'atteggiamento e il tono della voce dovettero irritare maggiormente il
					marchese.</p>
            <p>«Sono forse il giudice istruttore io?», esclamò con stizza. «Ne so quanto te,
					quanto gli altri!»</p>
            <p>E, a un tratto, accortosi che le dava del tu, si morse le labbra, tentò di
					frenarsi:</p>
            <p>«Si farà la causa alle Assise, in Caltagirone... Sarete chiamata. Ci saranno tre
					avvocati da parte vostra. E questo qui», soggiunse il marchese indicando don
					Aquilante, «vale per dieci! Alle spese penso io. Non c'è bisogno che veniate a
					stimolarmi, a sollecitarmi... Che posso fare più di quel che ho fatto e faccio?
					Era vostro marito; ma era anche il mio fattore, la mia mano destra, come diceva
					or ora compare Santi; ed io l'ho pianto e lo piango più di voi... Che bisogno
					c'è di venire qui?... Ve l'ho detto e ridetto: è inutile venire da me!».</p>
            <p>Parlando, il marchese si era nuovamente irritato, alzava la voce, gesticolava
					agitatissimo.</p>
            <p>Anche una persona che non avesse saputo quel che era corso tra quella donna e
					lui, avrebbe facilmente capito che la irritazione sorpassava il motivo
					apparente, e che le parole e l'accento con cui venivano pronunziate
					significavano qualche cosa di più di quel che veramente dicevano.</p>
            <p>A Ràbbato nessuno ignorava che Agrippina Solmo era stata fino a tre anni addietro
					la <emph rend="italic">femina</emph> del marchese, come colà si esprimono con
					vocabolo poco indulgente. Nessuno ignorava che egli aveva posseduto quella
					contadina sin da quando ella aveva sedici anni; che l'aveva mantenuta meglio di
					una signora, e che per qualche tempo anche i parenti di lui avevano creduto che
					finalmente avrebbe commesso la pazzia di renderla marchesa di Roccaverdina.</p>
            <p>Intorno ai fatti avvenuti dopo, non si sapeva niente di certo. Ognuno diceva la
					sua per spiegare la subitanea risoluzione del marchese di dar marito a colei. La
					cosa era passata tra il marchese e Rocco Criscione, detto anche <emph rend="italic">Rocco del marchese</emph> perché <foreign xml:lang="la">factotum</foreign> di casa Roccaverdina. Solamente, ragionando con un
					amico, una volta Rocco si era lasciato scappare di bocca:</p>
            <p>«Se il marchese mi avesse ordinato: "Buttati giù dal campanile di Sant'Isidoro",
					mi sarei buttato a chiusi occhi!».</p>
            <p>Vedendo che la donna restava là, con lo sguardo implorante fisso addosso al
					marchese, chiusa nella mantellina nera e immobile come una statua su la soglia
					dell'uscio, don Aquilante, che si era già dato una spiegazione di quella scena,
					pensò bene d'intervenire. E avvicinatosele, cominciò a dirle a bassa voce:</p>
            <p>«Il marchese ha ragione. Ormai tutto è in mano della giustizia. Per quel che lo
					riguarda, non dubitate, spenderebbe fino all'ultima stilla del suo sangue, se
					occorresse. Tornate a casa vostra; e quando vorrete sapere notizie, venite da
					me, sarà meglio... Andate dunque!».</p>
            <p>Agrippina Solmo abbassò gli occhi, stiè un istante indecisa, poi, senza un motto
					né un gesto, lentamente volse le spalle e sparì come se avesse avuto le suole
					delle scarpe foderate di ovatta.</p>
            <p>Il marchese, quasi masticando qualcosa di amaro, si era accostato alla vetrata
					della finestra per evitare di guardare la vedova.</p>
            <p>«Vestita di nero, col viso pallido, gli occhi intenti e le labbra scolorite, essa
					deve sembrargli una fantasima di mal augurio», pensava don Aquilante, «anche
					forse perché gli fa temere una ripresa che potrebbe produrre quelle conseguenze
					da lui volute evitare dandola in moglie a Rocco Criscione!»</p>
            <p>«Bisogna compatirla, poveretta», egli disse tornando indietro. E annunziò: «È
					andata via!».</p>
            <p>«Quella stupida di mamma Grazia! Perché la lascia entrare?», brontolò il
					marchese.</p>
            <p>E riscotendosi, soggiunse:</p>
            <p>«Ah!... Mi ero scordato che voi eravate qui per l'affare di Margitello. Insomma,
					che dobbiamo concludere? Vogliamo fare alla buona, tra noi, senza periti né
					altro?... Cinquant'onze!».</p>
            <p>«Che dice mai, <emph rend="italic">voscenza</emph>?», rispose il vecchio
					contadino rimasto presso l'uscio.</p>
            <p>«Sessanta?»</p>
            <p>«È il meglio pezzo di terreno, eccellenza; il cuore di Margitello.»</p>
            <p>«Più sassi che terra. Dovrò pagarlo a peso d'oro?»</p>
            <p>«Quel che vale, eccellenza.»</p>
            <p>«Oh! Se intendete di prendermi per la gola...»</p>
            <p>«No, eccellenza!»</p>
            <p>«Sentiamo dunque: che pretendete?»</p>
            <p>Il vecchio stette un po' a riflettere, portò la mano destra al petto, quasi si
					accingesse a pronunziare un giuramento, e balbettò:</p>
            <p>«Cent'onze, eccellenza!».</p>
            <p>Il marchese diè uno scatto.</p>
            <p>«Per farmi piacere, eh? Cent'onze!... Per farmi piacere?... Vi paiono fichi
					secchi cent'onze. E venite a dirmelo qui! E scomodate l'avvocato, quasi fosse
					vostro servitore!... Cent'onze!»</p>
            <p>«Compare Santi però...», tentò d'interromperlo don Aquilante per calmarlo.</p>
            <p>Ma il marchese non gli diè retta, e continuò a gridare come un ossesso:</p>
            <p>«Cent'onze!... Volete scommettere che non vi faccio più andare nel vostro
					feudo?... Lo stimate certamente un feudo, se ne chiedete cent'onze... Chiudo
					tutti i sentieri; litigheremo... Intanto dovrete andarvi col pallone nel gran
					feudo di cent'onze!... Avrei dovuto fare così da un pezzo. Domani! Manderò a
					disfare con un aratro sentieri e viottole. E chi crede di avere diritti, procuri
					di farli valere!».</p>
            <p>«Ma, eccellenza!...»</p>
            <p>«Zitto, compare Santi!», disse l'avvocato. «Lasciate che parli io...»</p>
            <p>«Cent'onze!», sbraitava il marchese.</p>
            <p>«E se facessi un taglio?», propose l'avvocato. Il vecchio assentì con un gesto e
					soggiunse:</p>
            <p>«Fate come vi pare! Sono venuto qui ad afforcarmi; coi miei propri piedi ci sono
					venuto! Il signor marchese non dovrebbe approfittarsi delle circostanze... Dio
					non vuole!».</p>
            <p>«Zitto!... Settant'onze!», buttò là in mezzo don Aquilante.</p>
            <p>E fece il gesto, quasi aprisse il pugno pieno di monete e le spargesse per
					terra.</p>
            <p>Il vecchio abbassò il capo, si prese il mento tra l'indice e il pollice d'una
					mano; poi, rassegnatamente alzò le spalle.</p>
            <p>«Andiamo dal notaio, eccellenza!», conchiuse con un fil di voce.</p>
         </div>
         <div type="chapter" xml:id="ITA19010003" n="3">
            <head>III.</head>
            <p>Ogni volta che entrava nel camerone, come veniva chiamato il salone della
					baronessa di Lagomorto, don Silvio La Ciura si sentiva compreso da un sentimento
					di ammirazione che lo rendeva più timido del solito.</p>
            <p>Era rimasto in piedi, con una punta del cappello da prete appoggiata alle labbra,
					e sembrava quasi smarrito tra i vecchi mobili che davano allo stanzone bislungo
					un'aria di decrepitezza e di abbandono.</p>
            <p>Attendendo che la baronessa comparisse da uno dei quattro usci alti fino al
					cornicione, dopo di aver dato una rapida occhiata ai ritratti polverosi; ai
					quadri anneriti e screpolati; agli specchi con cornici barocche, appannati e
					mezzi rosi dall'umidità, che coprivano le pareti; ai canterali tinti in verde
					pallido con fiori e fregi bianchi, alla pompeiana, nei margini e nel centro
					delle cassette; alle esili seggiole con spalliere dorate, alle poltrone e ai due
					canapè di stile impero, rivestiti con damasco rosso già stinto e logoro, don
					Silvio si era fermato a contemplare il gran quadro senza cornice, dove si
					scorgevano a mala pena la calva testa di san Pietro, quelle di altre cinque
					figure di fantesche e di soldati che lo circondavano nel pretorio di Pilato, e
					un gallo, su la balaustrata del portico, col becco aperto in atto di
					cantare.</p>
            <p>Egli avrebbe voluto vedere quel quadro in chiesa, su l'altare di una cappella, e
					non là irriverentemente sovrapposto alla spinetta verniciata in giallo smorto
					con fregi neri e sorretta da tre sottili gambe quadrate, che stava appoggiata
					lungo il muro, con la parte della tastiera verso il finestrone. Ma non osava di
					tornar a suggerire alla baronessa l'idea di regalarlo alla parrocchia.</p>
            <p>Quel quadro era stato portato da Roma, nel Seicento, da uno degli antenati di suo
					marito, ed ella voleva conservare intatti tutti i ricordi di famiglia, come li
					aveva trovati il giorno che dalla casa dei Roccaverdina era venuta in quella
					degli Ingo-Corillas, baroni di Lagomorto, sposa al baroncino don Alvaro più di
					mezzo secolo addietro.</p>
            <p>Il fruscio della gonna sui mattoni verniciati del pavimento rivelò al prete la
					presenza della baronessa soltanto mentr'ella gli passava accanto per andare a
					sedersi in quell'angolo di canapè dove soleva rannicchiarsi le rare volte che
					riceveva la visita di un parente o di persone molto intime. Don Silvio era tra
					queste.</p>
            <p>Alta, stecchita, piena di rughe ma ancora rubizza, con capelli bianchissimi
					divisi in due bande che le coprivano le orecchie e le rimpicciolivano il volto
					tra le pieghe del fazzoletto di seta nera annodato sotto il mento; vestita di
					leggera stoffa grigia e coi mezzi guanti di filo dello stesso colore alle mani
					scarne e affilate, la baronessa era entrata senza far rumore dall'uscio a cui
					don Silvio voltava in quel momento le spalle.</p>
            <p>Il prete fece un profondo inchino, si accostò a baciarle la mano appena ella,
					messasi a sedere, gli ebbe accennato una poltrona; poi, con umile atteggiamento
					ed esile voce, incominciò:</p>
            <p>«Mi manda Gesù Cristo...».</p>
            <p>«Gesù Cristo vi manda da me troppo spesso!», lo interruppe la baronessa,
					sorridendo benignamente.</p>
            <p>«Si rivolge alle persone che possono fare e fanno volentieri la carità», rispose
					don Silvio.</p>
            <p>E così dicendo, parve volesse rendere più piccola la sua personcina bassa, magra,
					che nelle occhiaie e nelle pallide gote infossate mostrava i segni dei digiuni e
					delle penitenze con cui macerava il misero corpo.</p>
            <p>«Gesù Cristo però», riprese la baronessa crollando la testa, «si ricorda dei
					poveri che non hanno come sfamarsi, e dimentica che ricchi e poveri abbiamo già
					bisogno della pioggia pei seminati, per le vigne, per gli ulivi!»</p>
            <p>«Pioverà, a suo tempo, se i nostri peccati non vi mettono ostacolo.»</p>
            <p>«Voi fate penitenza per tutti, voi», soggiunse la baronessa.</p>
            <p>«Io sono più peccatore degli altri!»</p>
            <p>«Diteglielo, diteglielo a Gesù Cristo. Ci vuole la pioggia, Signore! Ci vuole la
					pioggia!»</p>
            <p>«Glielo dirò», rispose con semplicità il buon prete. «Intanto vengo a
					raccomandarle di nuovo quella povera donna, la moglie di Neli Casaccio. Ora che
					suo marito è in carcere, perisce di stenti la poveretta, con quattro figli che
					non possono darle nessun aiuto. Ella giura, al cospetto di Dio e dei santi, che
					suo marito è innocente.»</p>
            <p>«Se è così, non potranno condannarlo.»</p>
            <p>«Quando era in libertà, provvedeva lui alla famigliuola col suo mestiere di
					cacciatore.»</p>
            <p>«Manderò un sacco di grano, anzi di farina; sarà meglio.»</p>
            <p>«Dio glielo renda, tra cent'anni, in paradiso.»</p>
            <p>«Vorrei piuttosto», riprese la baronessa, «che Dio me lo rendesse un po' anche in
					questo mondo, almeno aggiustando il cervello a mio nipote il marchese,
					liberandolo dalle male arti di quella donnaccia... Tenta di riafferrarlo la
					sfacciata! Non ho chiuso occhio questa notte, dopo di aver saputo...»</p>
            <p>«Sia fatta la volontà di Dio!», esclamò don Silvio, giungendo rassegnatamente le
					mani.</p>
            <p>«La volontà di Dio qui non c'entra per niente», replicò quasi stizzita la
					baronessa. «Dio non può permettere certe enormità; non può volere che la figlia
					di una raccoglitrice di ulive diventi marchesa di Roccaverdina. <foreign xml:lang="la">Pares cum paribus</foreign>, ha detto il Signore.»</p>
            <p>«Siamo tutti uguali davanti a lui!»</p>
            <p>«Oh, no, no!», ella protestava. «Perché dunque Gesù Cristo ha voluto nascere da
					una madre di stirpe reale? San Giuseppe, falegname, fu padre putativo
					soltanto.»</p>
            <p>La baronessa si fermò un istante, aspettando che don Silvio le desse ragione. E
					siccome il prete rimaneva zitto, con gli occhi bassi, ella continuò:</p>
            <p>«Ai miei tempi si rimediava a tutto col braccio delle autorità; ma oggi!... Io
					però ho mandato a chiamare quella donna; dovrebbe già essere qui, se lo stolido
					di don Carmelo...».</p>
            <p>In quel punto, il vecchio servitore che faceva da maestro di casa, da cameriere e
					da cuoco in casa della baronessa, affacciava la testa da uno degli usci,
					annunciando che quella donna attendeva nell'anticamera:</p>
            <p>«Posso farla entrare?».</p>
            <p>«Subito», rispose la baronessa.</p>
            <p>Agrippina Solmo salutò, con un cenno del capo, prima lei, poi don Silvio e,
					chiusa nella mantellina, eretta, quasi altera, gettando sguardi diffidenti e
					scrutatori ora su l'una, ora su l'altro, si avvicinò lentamente verso il
					canapè.</p>
            <p>«Che comanda, <emph rend="italic">voscenza</emph>?»</p>
            <p>Il tono della voce era umile, l'atteggiamento no.</p>
            <p>«Non comando niente; sedete.»</p>
            <p>E rivolgendosi a don Silvio, la baronessa soggiunse:</p>
            <p>«Ho piacere che voi siate testimone. Sedete», replicò, vedendo che la Solmo
					restava ancora in piedi. Poi, dopo alcuni istanti di paura, con aria severa e
					accento duro, disse:</p>
            <p>«Figlia mia, parliamoci chiaro. Se avete fatto ammazzare vostro marito...».</p>
            <p>«Io?... Io?»</p>
            <p>La baronessa, senza lasciarsi intimidire dall'energica protesta, né dall'occhiata
					divampante di indignazione che l'aveva accompagnata, continuò:</p>
            <p>«C'è chi lo sospetta e lo farà sapere anche alla giustizia!».</p>
            <p>«E perché, perché lo avrei fatto ammazzare? Io? Oh, Vergine santissima!»</p>
            <p>«Chi sa che vi è passato per la testa! Tentazioni del demonio, certamente. Vi
					eravate messa in grazia di Dio prendendo marito... Non vi accuso per quel che è
					accaduto prima; vi compatisco anzi... La miseria, i cattivi consigli, la
					giovinezza... Forse neppure comprendevate il male che vi si faceva commettere.
					Infatti, vi siete comportata quasi da donna onesta... Mio nipote, dall'altra
					parte, ha fatto il suo dovere. Si è tolto ogni scrupolo di coscienza. Siete
					ricca, si può dire, con la dote ch'egli vi ha dato... Perché dunque non lo
					lasciate in pace? Che vi passa per la testa? Fingete di non capire quel che vi
					dico, eh?»</p>
            <p>«Ma... signora baronessa!»</p>
            <p>«Sbagliate, figlia mia, se v'immaginate che possa riuscirvi ora quel che non vi è
					riuscito l'altra volta!»</p>
            <p>«Che cosa, signora baronessa?»</p>
            <p>«Segnatevelo qui, su la fronte. C'è chi tiene bene aperti gli occhi e vi
					sorveglia! Se avete fatto ammazzare vostro marito per...»</p>
            <p>Agrippina Solmo scattò dalla seggiola, lasciò cascare su le spalle la mantellina,
					e levando in alto le braccia, imprecava:</p>
            <p>«Fulmini del cielo, Signore! Fuoco in questa e nell'altra vita a chi mi vuol
					male!». E coprendosi il volto con le mani, scoppiava in pianto dirotto.</p>
            <p>«Calmatevi!», intervenne don Silvio. «La baronessa parla pel vostro bene...»</p>
            <p>«Voi che siete un santo servo di Dio!», singhiozzava la vedova, asciugandosi le
					lagrime e facendo sforzi per frenarle. «Parlo a un confessore, come se fossi in
					punto di morte. L'hanno ammazzato... mio marito... a tradimento! Oh!... Farlo
					ammazzare io!... Chi lo dice?... Venga in faccia a me!... Giuri su l'ostia
					consacrata!... Se c'è Dio in cielo...»</p>
            <p>«C'è, c'è, figliuola mia!», esclamò don Silvio, stendendo le mani, quasi volesse
					chiuderle la bocca e impedirle di bestemmiare.</p>
            <p>«Per quale scopo dunque andate così spesso da mio nipote?», strillò la baronessa.
					«Non vi cerca lui; non vi manda a chiamare lui!»</p>
            <p>«Pel processo, pei testimoni.»</p>
            <p>«Il processo? L'ha istruito il giudice. I testimoni? Deve forse scovarli mio
					nipote? Pretesti! Pretesti! Ormai dovreste averla capita. Se vi lusingate di
					ricominciare da capo, se vi siete messa in testa... di salire alto dalla vostra
					condizione... Ecco perché la gente sospetta: l'ha fatto ammazzare essa il
					marito!»</p>
            <p>Agrippina Solmo si era rimessa a sedere. Non piangeva più; sembrava irrigidita
					contro la terribile accusa gettatale in viso dalla vecchia signora. E, quasi
					continuasse ad alta voce il rapido ragionamento interiore che le agitava le
					labbra e la faceva errare con sguardi smarriti lontano lontano, parlava senza
					rivolgersi a nessuno, ora lentamente, ora a sbalzi:</p>
            <p>«Dio solo può saperlo!... Avevo sedici anni. Non pensavo al male; ma, insistenze,
					preghiere, promesse, minacce... In che modo resistergli?... E sono stata la sua
					serva, la sua schiava, dieci anni, volendogli bene come a un benefattore. In
					prova, il giorno che all'improvviso egli mi disse: "Devi prendere marito, il
					marito che ti do io...". Ah, signora baronessa!... Abbiamo un cuore anche noi
					poverette!... Avrei voluto continuare ad essere soltanto sua serva, sua
					schiava... Che ombra potevo dargli? Eppure non fiatai. Ha comandato, ed ho
					obbedito. Che ero io rimpetto a lui? Un verme della terra... Ed ora, infami!
					dicono che ho fatto ammazzare mio marito perché vorrei... Ma a chi devo
					ricorrere in questa circostanza? Non ho più nessuno al mondo!».</p>
            <p>«Abbiate fiducia in Dio, figliuola mia!»</p>
            <p>«Se il Signore voleva proteggermi, non mi toglieva il marito!», ella rispose
					bruscamente a don Silvio, alzando le spalle.</p>
            <p>«È peccato mortale quel che dite!»</p>
            <p>«Si perde anche la fede in certi momenti!»</p>
            <p>Raccolse la mantellina, se l'aggiustò su la testa, chiuse sdegnosamente attorno
					al volto le falde davanti e, ritta, aggrottando le sopracciglia, stringendo le
					labbra, attese così che la baronessa la licenziasse.</p>
            <p>La baronessa in quell'istante parlava sottovoce all'orecchio di don Silvio.</p>
            <p>«Ma è poi vero?», rispose il prete.</p>
            <p>«Le donnacce come lei sono capaci di tutto!»</p>
            <p>«Comanda altro, <emph rend="italic">voscenza</emph>?»</p>
            <p>Agrippina Solmo non dissimulava l'impazienza di andarsene.</p>
            <p>«Badate a quel che fate! Uomo avvisato è mezzo salvato», rispose seccamente la
					baronessa.</p>
            <p>E la seguì fino all'uscio con gli sguardi aguzzi, tetri di rancore, che sembrava
					la sospingessero fuori per le spalle.</p>
            <p>«Questa è la grossa spina che ho nel cuore!», ella esclamò. «Dopo d'aver fatto
					tanto per indurre mio nipote a darle marito!... Almeno non c'era più pericolo di
					vedergli commettere una pazzia!... Ma già noi Roccaverdina siamo, chi più chi
					meno, col cervello bacato! Mio fratello il marchese, padre di mio nipote,
					sciupava tempo e danaro con le corse dei suoi levrieri. Voi non lo avete
					conosciuto. Si era fatto fare un vestito da burattino, all'inglese, diceva lui,
					e andava attorno pei paesi vicini a ogni festa di santi patroni, facendo la
					concorrenza ai ginnetti... Mio fratello il cavaliere si è rovinato per le
					antichità! Scava ossa di morti, vasi, brocche, lucerne, monetacce corrose, ed ha
					la casa piena di cocci. Suo figlio se ne è andato a Firenze a studiare pittura,
					in apparenza; a buttar via quattrini, in realtà; quasi suo padre non bastasse da
					solo a mandar per aria il patrimonio!... Mio nipote, il marchese attuale... Oh!
					C'è il castigo di Dio su la nostra casa!»</p>
            <p>S'interruppe vedendo entrare dall'uscio rimasto socchiuso quattro canini neri,
					bassi, mezzi spelati, con gli occhi cisposi, quasi vecchi quanto lei, che
					volevano saltarle tutti insieme su le ginocchia.</p>
            <p>«La mia pazzia, lo so», ella disse allontanando dolcemente i canini, «sono questi
					qui. Ma io non rovino nessuno; e per gli affari, me ne vanto, il cervello l'ho a
					posto. Così lo avesse avuto a posto il barone mio marito!... Bravo, don
					Carmine!»</p>
            <p>Strascicando la gamba, reggendo con le due mani uno scodellone di pane e latte,
					il vecchio s'inoltrava cautamente per non versare la zuppa, imbarazzato dalla
					ressa delle quattro bestioline che, alla vista del loro pasto, erano corse ad
					abbaiargli e a saltellargli attorno alle gambe.</p>
            <p>Inutile precauzione! Sospingendosi, urtando lo scodellone con le zampe e coi
					musi, i cani facevano schizzare parte della zuppa sul pavimento; e la baronessa,
					intenerita, si chinava soltanto ad accarezzarli, chiamandoli per nome, per
					impedire che si mordessero, esclamando ripetutamente:</p>
            <p>«Povere bestie! Avevano fame, povere bestie!».</p>
            <p>Don Carmine, piegato in due, con le mani dietro la schiena, tentennava la testa
					osservando i bei mattoni di Valenza insudiciati.</p>
            <p>«Non occorre ripulire; ripuliscono essi», gli disse la baronessa mentre egli si
					chinava per riprendere lo scodellone vuotato.</p>
            <p>E leccato bene il pavimento, i cani andavano quatti quatti ad accucciarsi,
					raggomitolandosi a due a due, sui seggioloni destinati a loro in un angolo, con
					cuscini a posta.</p>
            <p>«Anche questa è carità, caro don Silvio!», disse la baronessa accomiatandolo.</p>
         </div>
         <div type="chapter" xml:id="ITA19010004" n="4">
            <head>IV.</head>
            <p>Poco più in là del portone da cui era uscita, Agrippina Solmo si trovava a faccia
					a faccia con mastro Vito Noccia, calzolaio.</p>
            <p>«Che vi accade, comare Pina? Avete un viso!»</p>
            <p>«Niente; lasciatemi andare!»</p>
            <p>Voleva evitare di fermarsi; ma quegli soggiunse:</p>
            <p>«Ho ricevuto or ora la cedola per la testimonianza alle Assise. Sentite, comare
					Pina: in quanto a Neli Casaccio, ve lo giuro, non so nulla. Non voglio dannarmi,
					comare!».</p>
            <p>«Chi vi forza a dire il falso?»</p>
            <p>«Quell'<emph rend="italic">anima lunga</emph> di don Aquilante...»</p>
            <p>Ella lo interruppe:</p>
            <p>«Lo avete sentito dire, per caso, che ho fatto ammazzare io mio marito?».</p>
            <p>«Voi? Oh, Vergine Maria!»</p>
            <p>«Me l'han rinfacciato or ora, mastro Vito!»</p>
            <p>E accennò, con significativa occhiata, la terrazza centrale sovrastante al
					portone dei Lagomorto.</p>
            <p>«L'avete sentito dire?», insisteva con sordo fremito nella voce. «Io, io che
					darei tutto il sangue delle mie vene per farlo risuscitare un solo minuto!»</p>
            <p>«E il marchese che ne pensa?»</p>
            <p>«Ah, mastro Vito! Non si può più discorrere con lui. Diventa un animale feroce
					appena gli si parla di Rocco.»</p>
            <p>«Povero signore! Gli voleva un gran bene. Ma non vi angustiate per questo. Voci
					di mala gente.»</p>
            <p>«Vi saluto; scusate.»</p>
            <p>Andava a rapidi passi, rialzando con una mano la gonna, guardando dove metteva i
					piedi per evitare le pozze rossastre formate dall'acqua mista con feccia versata
					da una cantina dove travasavano il vino.</p>
            <p>E intanto pensava al marchese che diventava, come si era espressa, un animale
					feroce ogni volta che ella andava da lui per parlargli del processo.</p>
            <p>«Perché? Perché?»</p>
            <p>Non sapeva spiegarselo. Sospettava dunque anche lui quel che dicevano le male
					genti?</p>
            <p>Era impossibile!</p>
            <p>E affrettava più il passo.</p>
            <p>Gli occhi le si velavano di lagrime, il cuore le batteva con violenza, come più
					ora rifletteva intorno allo strano contegno di lui.</p>
            <p>Era cangiato dalla mattina alla sera, pochi giorni prima della disgrazia. Una
					volta, appena vistala entrare e mentre ella stava per togliersi la mantellina,
					le aveva gridato: «Vattene! Vattene!».</p>
            <p>L'aveva quasi scacciata. Poi, richiamatala addietro, si era rabbonito tutt'a un
					tratto. E quante domande! «A che ora Rocco è tornato da Margitello? Perché è
					venuto ed andato via senza farsi vedere da me?» Quasi lo facesse spiare o lo
					spiasse.</p>
            <p>Ripensando alcuni particolari a cui non aveva mai badato, sentiva un turbamento
					profondo, una specie di smarrimento. E affrettava ancora il passo.</p>
            <p>«Perché? Perché?», tornava a domandarsi. «È possibile? Sospetta anche lui? Ah,
					Signore!»</p>
            <p>Mamma Grazia, che spazzava l'anticamera, se la vide davanti come un fantasma.</p>
            <p>«Dov'è?»</p>
            <p>«Ma, santa cristiana, non lo sapete che non vuole?»</p>
            <p>«Lasciatemi entrare. Dov'è?»</p>
            <p>«Mi sgriderà; se la prenderà con me!»</p>
            <p>«Glielo dirò, state tranquilla, che sono entrata di forza.»</p>
            <p>E attraversando stanze, e spalancando usci, e frugando, si rivedeva là non da
					serva, come aveva detto alla baronessa, ma da vera padrona, con le chiavi della
					dispensa o del magazzino alla cintola, per averle pronte quando arrivavano i
					garzoni col mosto o col grano al tempo della vendemmia o del raccolto.</p>
            <p>Si rivedeva occupata a riguardare la biancheria, a riporre negli armadi quella
					lavata e stirata; in faccende per la casa, assieme con mamma Grazia che
					brontolava, povera vecchia, perché si credeva spodestata della sua autorità di
					nutrice. «Lo hai stregato! Lo hai stregato!» Glielo diceva sul viso, povera
					vecchia! E ciò non ostante, la rispettava, perché da colui ch'ella aveva nutrito
					col suo latte le era stato ordinato: «Voglio così, mamma Grazia!».</p>
            <p>Ma dov'era?</p>
            <p>Non lo aveva trovato in camera, né nella sala da pranzo, né in salotto, né nello
					studio, né in quella stanza ingombra di selle vecchie e nuove, di briglie, di
					cavezze, di arnesi di ogni sorta per carrozza e per carri.</p>
            <p>Là, in un angolo, coi capelli disciolti, ella si era dati tanti pugni su la
					testa! Accoccolata per terra aveva singhiozzato e pianto una intera nottata,
					quando le era stato annunziato: «Domani te n'andrai a casa tua, per l'occhio
					della gente. Vi sposerete fra un mese!». Erano passati quasi tre anni, ma in
					quell'istante le pareva di vedere in quell'angolo un'altra se stessa e ne
					sentiva immensa pietà.</p>
            <p>Ah! Si sarebbe buttata di nuovo per terra, dandosi pugni su la testa, a sfogarsi
					a piangere la sua mala sorte anche ora!...</p>
            <p>Dov'era? Come non lo trovava?</p>
            <p>Giunta davanti al pianerottolo della scala che conduceva al piano di sotto,
					cominciò a scendere. La testa le vagellava talmente, da sentir bisogno di
					appoggiarsi al muro per non ruzzolare gli scalini.</p>
            <p>«Voglio saperlo! Dalla sua bocca voglio saperlo!»</p>
            <p>E attraversava altre stanze quasi vuote, e spalancava altri usci, fino alla
					cameretta laggiù, in fondo, dove aveva dormito nei primi mesi, allora! e dove
					era restata parecchie settimane quasi nascosta, vergognandosi di farsi vedere
					per le stanze da mamma Grazia, da Rocco, dalle altre persone di casa.</p>
            <p>E nell'atto di stendere la mano al pomo di rame dell'uscio, quasi la parete fosse
					sparita a un tratto, le parve di vedere il lettino con la coltre bianca, e il
					tavolino con lo specchio, e il lavamano di ferro, e le vesti appese al muro, e
					la cassa nuova di abete, tinta in verde, allato all'uscio, con la biancheria che
					ella si era cucita da sé, con le calze che si era lavorate da sé a casa sua,
					prima che il marchese si risolvesse di farla venire là, seccato di andare da
					lei, di notte, a ora tarda, in quel remoto vicoletto dov'ella abitava...</p>
            <p>Stese la mano. L'uscio resistette.</p>
            <p>«Chi è?... Mamma Grazia!...»</p>
            <p>Quella voce grossa di stizza l'atterrì.</p>
            <p>Se ella avesse risposto e si fosse fatta riconoscere, il marchese certamente non
					avrebbe aperto. E girò di nuovo il pomo, quantunque avesse già capito che
					l'uscio era chiuso dall'interno.</p>
            <p>Sentì un rumore di oggetto duro buttato sul tavolino; sentì lo scricchiolio della
					seggiola smossa...</p>
            <p>«Tu!... Tu!»</p>
            <p>E il marchese indietreggiò alla vista inattesa. Indietreggiò anche lei davanti a
					quell'aspetto sconvolto.</p>
            <p>«Perdoni, <emph rend="italic">voscenza</emph>!»</p>
            <p>Non gli aveva mai parlato altrimenti, anche negli istanti più intimi, piena di
					gran rispetto per colui che ella aveva sempre stimato, più che amante,
					padrone.</p>
            <p>Uscito fuori e richiuso l'uscio dietro a sé, il marchese la interrogava con
					sguardi feroci, stringendo i pugni, rialzando le larghe spalle, quasi volesse
					avventarsele contro.</p>
            <p>«Senta, <emph rend="italic">voscenza</emph>!», ella pregò. «Farà poi quel che
					vuole, ma senta, per carità!»</p>
            <p>Sembrava invecchiato di dieci anni, con la faccia non rasa da parecchi giorni,
					coi folti capelli in disordine.</p>
            <p>«Chi sa chi ti manda!», mugolò. «Domineddio? O il diavolo?»</p>
            <p>«Perché, <emph rend="italic">voscenza</emph>?»</p>
            <p>«Che vuoi? Parla! Spicciati!»</p>
            <p>«Mi ha fatto chiamare la baronessa. Dice...»</p>
            <p>«Che cosa dice?»</p>
            <p>«Dice... che sono stata io che ho fatto ammazzare mio marito!»</p>
            <p>«E vieni a contarlo a me?»</p>
            <p>«Lo vedo!... Non sono più niente per voscenza... Mi scaccia come una cagna
					arrabbiata. Che ho fatto? Che ho fatto? Anche <emph rend="italic">voscenza</emph> dunque crede?...»</p>
            <p>«Che ti deve importare di quel che credo o non credo?»</p>
            <p>«È un'infamia!»</p>
            <p>«Oh!... Ci sono peggiori infamie in questo mondo!»</p>
            <p>«Ma che ho fatto, Madonna Santa?»</p>
            <p>«Che hai fatto?... Che hai fatto?... Niente!»</p>
            <p>Agrippina Solmo, sforzandosi di capire, andandogli dietro, lo supplicava con gli
					occhi pieni di lagrime.</p>
            <p>«Niente! Niente!», ripeteva il marchese aggirandosi per la stanza, assorto nella
					triste idea che pareva lo torturasse, masticando parole che evidentemente non
					voleva lasciarsi sfuggire di bocca.</p>
            <p>«Me ne vado», disse Agrippina Solmo, rassegnandosi. «Questa è l'ultima volta che
						<emph rend="italic">voscenza</emph> mi vede qui. Il Signore dovrebbe farmi
					cascare fredda prima di uscire dal portone!»</p>
            <p>E fece atto di avviarsi.</p>
            <p>Il marchese si era voltato. Ella credette che stesse per risponderle qualche
					cosa. No; la guardava soltanto, forse per accertarsi che andasse veramente
					via.</p>
            <p>«Le ho voluto bene!», ella si lamentava, senza che dal suo accento trasparisse
					nessuna intenzione di rimprovero. «L'ho adorato come si adora Gesù
					sacramentato!... Mi ha preso dalla strada, mi ha colmata di benefici, lo so!...
					Ma in compenso, non le ho dato il mio onore, la mia giovinezza, il cuore, tutto?
					Nessuno saprà mai quel che ho sofferto dal giorno che <emph rend="italic">voscenza</emph>... Quasi fossi stata uno straccio da buttar via! Oh! Era
					padrone di fare quel che le pareva e piaceva. Mi disse: "Devi giurare!". Ed io
					giurai, davanti al Crocifisso. Mi sarei fatta polvere per essere calpestata dai
					suoi piedi! Crede forse voscenza che non sentissi repugnanza?... Che la
					coscienza non mi rimordesse?... Che importava? Ero nel peccato (quando è
					destino, una che può farci?) e restavo nel peccato come prima. Per questo avevo
					giurato, alzando la mano dritta davanti al Crocifisso!... E ora, me ne vado!...
					Mi scoppiava il cuore, se non parlavo!... È convinto <emph rend="italic">voscenza</emph> che ho fatto ammazzare io Rocco Criscione?... Mi denunzi
					alla giustizia! Mi faccia condannare a vita!... Ma no, <emph rend="italic">voscenza</emph> non lo crede, non può crederlo!...»</p>
            <p>«Dici bene! Non posso crederlo!...»</p>
            <p>E con voce ancora più cupa, il marchese soggiungeva:</p>
            <p>«Meglio per te e per me, se fosse stato così!... Chi t'ha fatto venire in questo
					momento? Domineddio o il diavolo?».</p>
            <p>Agrippina Solmo, incrociate desolatamente le mani e scotendo con atto di
					compassione la testa, riprendeva a lamentarsi con voce più fioca:</p>
            <p>«Non diceva così <emph rend="italic">voscenza</emph> quando io le ripetevo: "Mi
					lasci stare! Mi lasci stare!". E mia madre piangeva, poveretta: "È la tua
					disgrazia, figlia mia!". È stato vero! Che m'importa se ora non mi manca niente?
					Casa, oro, roba, <emph rend="italic">voscenza</emph> può riprendersi tutto...
					Un'altra non parlerebbe così! E intanto la baronessa, il Signore la perdoni!,
					dice che io vengo qui per tornare di nuovo con <emph rend="italic">voscenza</emph>, per... Mi vergogno di ripetere quel che mi ha
					rinfacciato!... Quando mai? Quando mai?... Neppure allora che <emph rend="italic">voscenza</emph>, ogni giorno: "Sei la padrona qui, sarai
					sempre la padrona!"... Oh, non si arrabbi!... Me ne vado!... Tutto avrei potuto
					credere, non questo di vedermi trattata così! "È la tua disgrazia, figlia mia!"
					Mia madre aveva ragione!».</p>
            <p>«Zitta! Zitta!», urlò il marchese.</p>
            <p>Ella uscì, più turbata e più smarrita che non fosse venendo, e con qualche cosa
					nel cuore che somigliava a un rimorso.</p>
            <p>Quei torbidi sguardi del marchese le erano penetrati nelle carni come lama
					ghiaccia, l'avevano frugata ne le più intime profondità della coscienza dove
					ella stessa non osava di guardare; e le sembrava che vi avessero già scoperto la
					infedeltà che stava per commettere e che avrebbe certamente commesso, se il
					fucile dell'assassino non avesse colpito Rocco Criscione tra le siepi di fichi
					d'India di Margitello, mentr'ella lo attendeva alla finestra, al buio, come si
					attende un amante!</p>
         </div>
         <div type="chapter" xml:id="ITA19010005" n="5">
            <head>V.</head>
            <p>Mamma Grazia, vedendola ricomparire, nell'anticamera, l'aveva rimproverata.</p>
            <p>«Siete contenta? Quasi gli mancassero dispiaceri a quel povero figlio mio!»</p>
            <p>Ella lo chiamava così da più di quarant'anni. Anzi, ora che la casa era stata
					vuotata e dai matrimoni e dalle morti, e vi rimanevano soltanto il marchese e
					lei, il suo sentimento di maternità si era accresciuto fino al punto che in
					certi momenti le sembrava di non avergli dato il solo latte, ma di averlo
					partorito con gli stessi dolori con cui aveva messo al mondo la creaturina,
					frutto di un amore disgraziato, volata in paradiso pochi giorni dopo.</p>
            <p>Allora vivevano il marchese padre, e quella santa della marchesa, bella come una
					madonna, che la paralisi delle gambe inchiodava in fondo a un letto, dopo
					l'aborto che l'aveva tenuta più mesi tra la vita e la morte!</p>
            <p>Ed erano in famiglia il cavaliere e la signorina, zii del marchese, che la
					chiamavano <emph rend="italic">mamma</emph> anche essi quantunque belli e
					grandi. La signorina, divenuta baronessa, continuava a chiamarla mamma Grazia
					tuttavia, ed era vecchia come lei... Il cavaliere, pure! Ma per loro ella non
					sentiva nessuna tenerezza. Colui pel quale avrebbe preso passione e morte era il
					marchese nutricato col vivo sangue del suo petto.</p>
            <p>Infatti non sapeva darsi pace di vederlo diventato un altro da che avevano
					ammazzato Rocco Criscione. Si poteva dire che non mangiava e non dormiva più,
					quasi gli avessero tolto, con lui, metà della sua vita. Certe notti ella lo
					sentiva andare e venire su e giù per la camera, per le altre stanze. E si levava
					da letto e accorreva, mezza svestita:</p>
            <p>«Ti senti male, figlio mio? Hai bisogno di qualche cosa?».</p>
            <p>«Niente, mamma Grazia. Dormite tranquilla; niente!»</p>
            <p>E mamma Grazia si addormentava recitando il rosario; e riprendeva a recitarlo
					durante la giornata, appena terminato di fare quel po' di pulizia che le
					sembrava urgente nella casa.</p>
            <p>Don Aquilante non riusciva a capire in che modo il marchese potesse vedersela
					attorno, tutta scapigliata, con certe vesti addosso che parevano cenci e certe
					ciabatte che le sfuggivano dai piedi a ogni due passi:</p>
            <p>«La pulizia non è davvero il forte di mamma Grazia!».</p>
            <p>«Povera vecchia», rispondeva il marchese, «fa quel che può.»</p>
            <p>Poco, quasi niente. Per fortuna egli viveva come un orso. Pagava la mesata di
					socio al <emph rend="italic">Casino</emph>, ma non vi andava mai. Con suo zio il
					cavaliere non parlava da anni. Dalla zia baronessa si faceva vedere alla
					sfuggita, soltanto nelle feste di Natale, di Capo d'anno e di Pasqua, o quando
					la baronessa lo mandava insistentemente a chiamare.</p>
            <p>Col cavaliere Pergola, altro parente, l'aveva rotta nel sessanta, perché,
					rivoluzionario e ateo, sedotta la figlia dello zio cavaliere, l'aveva sposata
					solamente al municipio, dopo cinque anni di disonore per la famiglia, con due
					figli che crescevano come due bestioline e già bestemmiavano peggio del
					padre.</p>
            <p>Unico svago del marchese era la passeggiata, lassù, su la spianata del Castello,
					tra le rovine dei bastioni e delle torti abbattute dal terremoto del 1693. Ne
					rimaneva ben poco. Il marchese <emph rend="italic">grande</emph>, come
					chiamavano suo nonno quando viveva, non aveva avuto scrupoli di servirsi delle
					pietre intagliate di quelle storiche rovine, per rivestirne la facciata della
					sua casa; e nessuno aveva osato opporsi a quell'atto di vandalismo. Così ora il
					marchese, passeggiando per la spianata, con le mani dietro la schiena, in
					pianelle, vestito come si trovava, stimava quasi di essere in casa sua, e <emph rend="italic">teneva udienze</emph> seduto su gli scalini di gesso dello
					zoccolo, sul quale anni addietro i missionarii liguorini avevano piantato una
					croce di legno che un colpo di levante aveva portato via sfasciandola, e non era
					stata sostituita.</p>
            <p>Verso il tramonto, i contadini del vicinato salivano lassù per osservare come si
					coricava il tempo e per dare un'occhiata alla campagna; e il marchese si degnava
					di attaccar discorso con loro; e li interrogava, e dava consigli. E se c'era
					qualcuno che osava di fargli osservare che si era fatto sempre così, da Adamo in
					poi e che era meglio continuare a far così, il marchese alzava la voce, lo
					investiva:</p>
            <p>«Per questo siete sempre miserabili! Per questo la terra non frutta più! Avete
					paura di rompervi le braccia zappando a fondo il terreno? Gli fate un po' di
					solletico a fior di pelle, e poi pretendete che i raccolti <emph rend="italic">corrispondano</emph>! Eh, sì! Corrispondono al poco lavoro. E sarà ancora
					peggio!».</p>
            <p>Sembrava che stesse per azzuffarsi con qualcuno; lo sentivano fin da piè della
					collina coloro che tornavano dalla campagna e ne riconoscevano la voce: «Il
					marchese predica!». Ormai sapevano quasi tutti di che si trattava.</p>
            <p>Durante l'estate, venivano lassù a prendere una boccata d'aria fresca anche
					parecchi <emph rend="italic">galantuomini</emph> dal Casino, e il canonico
					Cipolla, dopo l'ufficio del Vespro nella chiesa di Sant'Isidoro. Ma il marchese
					evitava più che poteva di attaccar discorso con quei signori; non voleva
					mescolarsi affatto nei loro torbidi intrighi di partiti municipali. Gli bastava
					pagare le tasse, che erano troppe! Quei signori infatti non sapevano ragionare
					d'altro che del sindaco che si lasciava menar pel naso dal segretario;
					dell'assessore per le liti, che rovinava il comune e i debitori di esso per la
					nota ragione: <emph rend="italic">Fabbriche e liti, padre Priore</emph>;
					dell'assessore per l'annona che chiudeva un occhio e anche tutti e due sul conto
					dei macellai e dei panettieri... perché i migliori bocconi dovevano essere per
					lui!... Sempre le stesse accuse, per tutti, sempre una musica!... «Ah, lei,
					marchese, potrebbe fare un gran bene al comune!...» «Con lei sindaco, le cose
					andrebbero diversamente!» «Ci vogliono persone pari a lei!...» Venivano lassù,
					come il diavolo, per tentarlo. Ma egli non li lasciava neppur finire:</p>
            <p>«E gli affari di casa mia? Ho appena tempo di badare ad essi! Gente sfaccendata
					ci vuole per servire il comune!... Buona sera, signori!».</p>
            <p>E scappava, quando non poteva lasciarli a prendere il fresco, e continuava le sue
					passeggiate in su e in giù, dal bastione agli scalini dello zoccolo, e dagli
					scalini al bastione, affondando i piedi tra le pianticine di malva che coprivano
					la spianata.</p>
            <p>Neppure col canonico Cipolla aveva molto piacere di discorrere.</p>
            <p>Che gli importava a lui, marchese di Roccaverdina, e del papa Pio IX e dei
					conventi e dei monasteri che il governo voleva abolire?</p>
            <p>Il papa era lontano, e a Palermo c'era la <emph rend="italic">Monarchia</emph>
					che funzionava da papa pei siciliani. In quanto ai conventi e ai monasteri,
					certamente erano una risorsa per certe famiglie... Ma i frati non avevano
					aiutato i rivoluzionari? Ben fatto, se ora i rivoluzionari li ringraziavano coi
					calci!... Egli non voleva impicciarsi di politica, né d'amministrazione
					comunale, né del papa, né dei conventi!</p>
            <p>«Bado ai fatti miei, signor canonico! E, vedete, i fatti miei sono laggiù, a
					Margitello; e lassù, per le colline di Casalicchio; e da questo lato, a
					Poggiogrande; e da quest'altro, a Mezzaterra, lungo il fiume... E il papa qua
					sono io, e il padre guardiano pure; stavo per dire: e la madre badessa
					anche!»</p>
            <p>Il canonico Cipolla sorrideva, pensando che allora la madre badessa il marchese
					se la teneva chiusa in casa, e non era un bell'esempio di moralità! Intanto gli
					rispondeva:</p>
            <p>«Dite bene. Si parla per chiacchierare e per nient'altro!».</p>
            <p>E lo lasciava a misurare col compasso delle gambe la spianata.</p>
            <p>In quel tempo, il marchese restava spesso lassù fino a tardi assieme con Rocco o
					con l'avvocato. L'avvocato gli raccontava le sue frottole spiritiche, seduto di
					faccia a lui sul bastione che sovrastava alla vallata, ed egli lo canzonava
					rudemente; non ne aveva ancora paura.</p>
            <p>Intanto dietro le colline sorgeva la luna, enorme, rossastra, e montava su pel
					cielo, quasi arrampicandosi lesta lesta dietro le nuvole, inondando di luce
					biancastra la immensità della campagna, fino alle montagne lontane che si
					confondevano col cielo all'orizzonte. E il marchese interrompeva l'avvocato per
					indicargli:</p>
            <p>«Vedete quel lume laggiù? È nella stalla di Margitello; danno la paglia alle
					mule. Ora Rocco chiude le finestre della casina. Una, due, tre!... Sembra che un
					lume si accenda e si spenga. Continuate! È Rocco che passa da una stanza
					all'altra...».</p>
            <p>Erano più di due mesi che il marchese tralasciava spesso quella passeggiata di
					cui sembrava non avesse potuto fare a meno. Infatti chi aveva bisogno di
					parlargli, in quelle ore, si avviava difilato lassù, sicuro di trovarlo a
					passeggiare o <emph rend="italic">a tenere udienza</emph> su gli scalini di
					gesso dello zoccolo senza croce.</p>
            <p>Era andato soltanto quattro o cinque volte in campagna, non a Margitello, ma a
					Poggiogrande, a Casalicchio. E da due settimane non si muoveva di casa, mettendo
					mobili e oggetti sossopra, quasi per stancarsi con quel lavoro manuale;
					ricevendo soltanto l'avvocato che veniva, come le nottole, sempre di sera; o
					qualcuno dei garzoni di Margitello mandato dal massaio a chiedere ordini, perché
					nessuno voleva assumersi la responsabilità d'una risoluzione qualunque.</p>
            <p>Il garzone andava via grattandosi il capo. Oggi, un ordine; domani, uno
					contrario. E se esitava: «Bestia! Avresti dovuto capire!». Ci andava di mezzo
					lui.</p>
            <p>Mamma Grazia lo compativa:</p>
            <p>«Se non si fa la causa, questo inferno non finisce!».</p>
            <p>Ma ora che si trattava di giorni il marchese era di peggior umore del solito e
					sbraitava con don Aquilante:</p>
            <p>«Che istruttoria mi andate contando? Che processo?... Tutto è imbastito male. Le
					testimonianze? Le prove? Basterà un soffio dell'avvocato della difesa per
					buttarle giù! Saremo daccapo. Dovrò stare ancora mesi e mesi con l'animo
					sospeso...».</p>
            <p>«Perché? È curiosa questa!»</p>
            <p>«Perché se io me ne lavo le mani, diranno: "Al marchese non glien'è importato
					niente del povero Rocco! Chi muore giace e chi vive si dà pace". E verranno
					fuori nuovi funghi... Vedrete.»</p>
            <p>«Perché? È curiosa questa!»</p>
            <p>«Vi sembra curiosa, perché voi non vedete altro che la causa, la bella causa e la
					bella difesa che farete... E se il giurì manderà assolto Neli Casaccio?...
					Qualcuno... l'ha ammazzato il povero Rocco, giacché è morto... e non si è
					ammazzato con le proprie mani... E così daccapo!»</p>
            <p>«Attendiamo che il giurì abbia giudicato. Ero venuto per sapere l'ora precisa
					della partenza.»</p>
            <p>«Quando vorrete. La carrozza è a vostra disposizione. Io non vengo.»</p>
            <p>«Siete citato anche voi.»</p>
            <p>«La mia deposizione è scritta nel processo; possono leggerla.»</p>
            <p>«Ma gioverà anche la vostra presenza. I giurati, lo sapete, giudicano secondo le
					impressioni del momento, secondo la loro coscienza; non hanno neppur bisogno di
					fatti precisi...»</p>
            <p>E don Aquilante aveva dovuto stentare per indurlo ad andare assieme con lui alla
					Corte d'Assise. Se n'era quasi pentito.</p>
            <p>«Badiamo, marchese!... Badiamo!», egli si raccomandava.</p>
            <p>Ma il marchese non gli dava retta, e continuava a dar colpi di frusta alle mule,
					lanciandole in corsa vertiginosa per quelle rampe di stradone che giravano in
					declivio attorno al monte in cima al quale Ràbbato stava esposto ai quattro
					venti, che qualche volta sembrava se lo palleggiassero tra loro.</p>
            <p>«Badiamo, marchese!»</p>
            <p>Invano Titta, il cocchiere, seduto in cassetta accanto al marchese, si voltava di
					tanto in tanto per rassicurarlo.</p>
            <p>Don Aquilante ricordava, raccapricciando, che appunto lungo quelle rampe le mule
					avevano preso, tempo fa, la mano al marchese, e lo avevano trascinato giù per la
					china, tra sterpi e sassi, come impazzite, fino all'orlo del ciglione a
					precipizio, dove si erano fermate per miracolo; e pensava che certi miracoli non
					si ripetono, se si ripetono i guai. Doveva ricordarselo, il marchese!</p>
            <p>Invece le mule, spumanti di sudore, perdevano il fiato, smaniando sotto i colpi
					di frusta che piovevano fitti. Evidentemente il marchese sfogava contro di loro
					tutto il suo malumore, quasi l'istruttoria ed il processo li avessero fatti
					quelle povere bestie e potesse essere colpa di esse se Neli Casaccio veniva
					assolto!</p>
            <p>Erano trasvolati, come un lampo, accanto ai carretti coi testimoni, che
					scendevano senza fretta. Don Aquilante aveva intravisto Rosa Stanga, mastro Vito
					Noccia, Michele Stizza e non aveva avuto tempo di rispondere al loro saluto. Li
					invidiava. Stavano scomodi, sì, sui carretti, esposti alla polvere e al sole; ma
					almeno andavano tranquilli, senza pericolo di rompersi la noce del collo.</p>
            <p>«Badiamo, marchese!»</p>
            <p>E per distrarsi, don Aquilante si sforzava di pensare al marchese <emph rend="italic">grande</emph>, di cui si raccontava ancora la storiella dei
					testimoni... Quegli era un vero Roccaverdina!... Altri tempi, altri uomini!...
					Doveva vincere una lite? Occorrevano prove? E scriveva al suo agente, in paese:
					«Manda subito, subito, un'altra carrettata di testimoni!». Si compravano a due
					tarì l'uno!... Falsi, s'intende! Il marchese <emph rend="italic">grande</emph>,
					oh! oh! non guardava tanto pel sottile! La razza, su certi punti, è rimasta la
					stessa. Quando un Roccaverdina prende un drizzone, è capace di tutto, nel bene e
					nel male!... Anche a costo di far scavezzare il collo a chi non c'entra...</p>
            <p>«Badiamo, marchese!»</p>
            <p>Il marchese però scendeva da cassetta appunto quando, raggiunta la pianura, lo
					stradone filava dritto a perdita d'occhio, tra il frinire delle cicale su per
					gli ulivi e il zirlare dei grilli tra le stoppie.</p>
            <p>«Dicono che avremo la ferrovia fra quattro o cinque anni»</p>
            <p>«Anche i treni prendono la mano ai macchinisti negli scontri», rispose il
					marchese, sorridendo stranamente. «E con le macchine è inutile gridare: Badiamo,
					marchese!»</p>
         </div>
         <div type="chapter" xml:id="ITA19010006" n="6">
            <head>VI.</head>
            <p>A Ràbbato si era già saputa, per telegrafo, la notizia della condanna di Neli
					Casaccio:</p>
            <p>«Quindici anni!».</p>
            <p>E due giorni dopo, i testimoni, di ritorno, erano assediati dalla gente che
					voleva conoscere tutti i particolari della causa.</p>
            <p>Neli, appena udito «Quindici anni!» si era coperto il volto con le mani
					scoppiando in singhiozzi. Poi, levata in alto la mano destra, aveva gridato:</p>
            <p>«Signore, lo giuro al vostro divino cospetto: sono innocente! E se non dico la
					verità, fatemi cascare morto, qui, davanti a voi!».</p>
            <p>Nella sala tutti gli occhi si erano rivolti verso il Crocifisso appeso alla
					parete dietro il seggio del Presidente, quasi il Crocifisso avesse dovuto dare
					davvero la risposta al gesto e alle parole del condannato. Ma i carabinieri,
					presolo per un braccio, lo avevano condotto via, che si reggeva male su le gambe
					e balbettante:</p>
            <p>«Poveri figli! Poveri figli miei!».</p>
            <p>E la moglie! Si era buttata ai piedi del Presidente della Corte, coi capelli
					disciolti, col viso inondato di lagrime, chiedendo grazia pel marito:</p>
            <p>«È innocente come Gesù Cristo, eccellenza!».</p>
            <p>Gli si era aggrappata ai ginocchi, disperatamente, né voleva lasciarlo.</p>
            <p>«Ma io non sono il Re, figliuola mia! Le grazie può farle lui soltanto.»</p>
            <p>«Vostra eccellenza può tutto!... Vostra eccellenza ha in mano la giustizia!... Un
					padre di quattro bambini!»</p>
            <p>Bisognò farle violenza per staccarla.</p>
            <p>E la gente, chi giudicava che Neli Casaccio era stato condannato a torto, chi a
					ragione.</p>
            <p>Non aveva egli detto: «Gli faccio fare una fiammata?». Questo dovrebbe insegnare
					a tenere in freno la lingua; chi non parla non falla!</p>
            <p>I signori del <emph rend="italic">Casino di conversazione</emph> attendevano il
					ritorno del marchese di Roccaverdina e di don Aquilante per conoscere tutto
					l'andamento della discussione e il verdetto dei giurati. Gli avevano negato fin
					le attenuanti? Non era possibile! Per ciò alcuni dei più curiosi si erano
					aggruppati in Piazza dell'Orologio per fermare la carrozza al passaggio.</p>
            <p>E fu proprio una sorpresa il vedere la strana compiacenza del marchese che, sceso
					dalla carrozza assieme con don Aquilante, circondato da quei signori e seguito
					da una folla di persone, si avviò verso il <emph rend="italic">Casino</emph>
					dove egli, quantunque socio, aveva messo piede due o tre volte in tanti anni,
					anche perché, secondo lui, vi si ammetteva facilmente troppa gentuccia.</p>
            <p>Il marchese sembrava trasfigurato. Da due giorni, don Aquilante lo guardava
					stupito e stava ad ascoltarlo ancora più stupito.</p>
            <p>I soci del <emph rend="italic">Casino</emph> si erano schierati in semicerchio;
					e, dietro i seduti, si pigiava la siepe dei curiosi che, invaso quel salone a
					pianterreno, stendevano il collo e si sollevavano su la punta dei piedi per
					sentir parlare il marchese o l'avvocato seduti là in faccia sul canapè addossato
					al muro.</p>
            <p>Alcuni erano fin montati su gli zoccoli delle quattro colonne di finto marmo che
					reggevano la volta del salone, per vedere e udir meglio.</p>
            <p>Questo mosse a sdegno il marchese.</p>
            <p>«Che c'è? L'<emph rend="italic">opera dei pupi?</emph> Che cosa vogliono tutti
					costoro? Non siamo in Piazza dell'Orologio qui... Cameriere!»</p>
            <p>E scoperto il poveretto del cameriere che si affaticava inutilmente a fare uscir
					fuori quegli intrusi, lo apostrofava:</p>
            <p>«Don Marmotta! Ma che: prego, signori miei! Prendeteli per le spalle se non sanno
					l'educazione».</p>
            <p>Allora parecchi soci si levarono da sedere, e cominciarono a spingere indietro la
					gente, che esitava e si voltava a guardare dopo aver fatto pochi passi, non
					sapendosi rassegnare a dover andar via senza cavarsi la curiosità.</p>
            <p>Intanto il marchese aveva cominciato a parlare. Ora, anche per lui il processo
					era stato imbastito maravigliosamente. Il giudice istruttore, dapprima, era
					andato tastoni, senza lume, senza guida. Aveva poi trovato il filo conduttore, e
					le prove erano balzate fuori, chiare e lampanti.</p>
            <p>«Ah, quel Procuratore del Re! Un fiume di eloquenza. Gelosia? Forza
					irresistibile? Chiudiamo dunque le prigioni e lasciamo assassinare la gente!...
					Qui ci troviamo davanti a una premeditazione di lunga mano!... Sì, o signori
					giurati, c'è la legge anche per coloro che disturbano l'altrui pace domestica,
					che insidiano l'onore delle famiglie! Se tutti volessimo farci giustizia con le
					nostre mani, addio società! Ognuno crede di avere ragione soprattutto quando ha
					torto. Soltanto il magistrato imparziale e giusto, perché non interessato,
					soltanto i giudici popolari istituiti per questo scopo...»</p>
            <p>Sembrava che il Procuratore del Re fosse lui, e che quei soci, seduti in
					semicerchio là attorno, fossero i giurati che dovevano giudicare. La sua voce
					prendeva il solito tono alto, come quando egli <emph rend="italic">teneva
						udienza</emph> lassù, nella spianata del Castello; e la gente messa fuori
					del salone e rimasta davanti a l'aperta grande vetrata poteva udirlo meglio che
					se fosse rimasta dentro, perché la voce rimbalzava per la sonorità della volta e
					si faceva sentire vibrante fin dal centro della piazza.</p>
            <p>«E così il povero avvocato della difesa si è vista chiusa la bocca prima di
					parlare... Oh, non già che non abbia parlato! Un'ora e mezzo, con furia di
					gesti, battendo i pugni sul tavolino... Se l'è presa anche contro i <emph rend="italic">pezzi grossi</emph> che autorizzano con l'esempio le
					soperchierie dei loro dipendenti! Come se, in questo caso, il marchese di
					Roccaverdina avesse detto a Rocco: "Va' a rubargli la moglie a Neli Casaccio!".
					Povero avvocato! Non sapeva dove sbatter la testa; armeggiava con le braccia e
					con la lingua, dopo che il Procuratore del Re gli aveva troncato anticipatamente
					i soliti argomenti. La gelosia! La forza irresistibile! Si capiva che parlava
					unicamente per parlare. E poi... voleva provar troppo. Processo d'indizi! Le
					testimonianze? "Ho sentito dire! .... Mi è stato detto! .... Ha minacciato!" "È
					un uomo feroce; cacciatore di mestiere! Si può decidere della libertà di un
					cittadino su così fragili basi?"...»</p>
            <p>E il marchese rifaceva la voce e i gesti dell'avvocato con evidentissimo accento
					d'ironica commiserazione, ridendo perché i circostanti ridevano, lieto
					dell'effetto prodotto su coloro che dovevano sembrargli proprio i giurati, o
					altri giurati da giudicare in appello, tanto egli si animava nel ripetere le
					frasi più altisonanti e più comuni dell'avvocato, aumentando l'ironica
					intonazione fino alla ripresa del Procuratore del Re che volle parlare l'ultimo
					per dare il colpo di grazia!</p>
            <p>«Una botta da maestro intanto l'aveva già data il nostro avvocato qui. Poche
					parole, ma sostanziose, ma gravi, di quelle che non ammettono replica...»</p>
            <p>Don Aquilante che, con le mani incrociate, gli occhi socchiusi, ora storceva le
					labbra, ora scoteva la testa, e sembrava di non accorgersi del mormorio di
					approvazione seguito alle parole del marchese, si scosse con un sussulto allo
					scatto di voce, che parve un tuono, con cui quegli rispondeva al dottor Meccio,
					detto <emph rend="italic">San Spiridione</emph> non si sapeva perché.</p>
            <p>Il dottor Meccio, seduto proprio di faccia al marchese, era stato ad ascoltarlo a
					testa bassa, col mento appoggiato al pomo dorato della sua canna d'India quasi
					più lunga di lui; non si era mosso, né aveva fatto nessun altro segno di
					approvazione, né riso come tutti gli altri. E rizzandosi improvvisamente su le
					interminabili magre gambe – la sua vecchia tuba pareva dovesse arrivare a toccar
					la volta del salone – avea sentenziato:</p>
            <p>«L'han condannato a torto. È il mio parere».</p>
            <p>Il marchese era scattato:</p>
            <p>«Come torto? Con tante prove? Che ne sapete voi?».</p>
            <p>«È il mio parere. I giurati non sono infallibili.»</p>
            <p>«Chi ha dunque ammazzato Rocco?»</p>
            <p>«Non lo ha ammazzato Neli Casaccio.»</p>
            <p>«Chi dunque? Ci vuole un bel coraggio a parlare così! Perché non siete andato a
					dirlo al giudice istruttore quand'era tempo? Non vi rimorde la coscienza di aver
					lasciato condannare, secondo voi, un innocente? Ecco come siamo! "È il mio
					parere!" Ma il vostro parere non vale un fico contro la sentenza dei giurati! Il
					giudice istruttore è stato dunque un bestione? Il Presidente e i giudici della
					Corte di Assise sono stati pure bestioni? Chi è dunque l'assassino? Dov'è?»</p>
            <p>«Non vi scaldate troppo, marchese!»</p>
            <p>«Dite, dite: chi è stato l'assassino! Dov'è?»</p>
            <p>Il marchese, in piedi, pallido dalla collera, gesticolava, urlava, ripetendo:</p>
            <p>«Chi è stato l'assassino? Dov'è?».</p>
            <p>«Può essere qui, tra noi, tra quella folla davanti la vetrata, e forse ride di
					me, di voi, dei giurati, dei giudici, della giustizia! E se dico una
					sciocchezza, lasciatemela dire! La parola è libera!»</p>
            <p>
               <emph rend="italic">San Spiridione</emph> gli teneva testa imperterrito, mentre
					parecchi tentavano di condurlo via per por termine a quella scena sconveniente,
					e altri circondavano il marchese pregandolo di compatire un presuntuoso che
					diceva sempre no quando uno diceva sì, per vizio d'indole, per abitudine...</p>
            <p>«E perché me lo dice in faccia? L'ho fatto forse io il processo? L'ho discussa io
					la causa? L'ho condannato io Neli Casaccio?»</p>
            <p>E, tornato a sedersi, riprendeva la relazione daccapo, minuziosamente, riferendo
					le testimonianze a una a una, e l'arringa del Procuratore del Re, e le arringhe
					degli avvocati...</p>
            <p>«Tanto, a me che può importare se hanno condannato uno invece di un altro? È
					affare dei giurati, dei giudici della Corte... Disgraziatamente», conchiuse,
					«per gli assassinii che commettono i medici ignoranti non c'è processi né Corte
					di Assise!...»</p>
            <p>Ma il dottor Meccio non poté rispondere a questa frecciata. Era andato via
					borbottando:</p>
            <p>«Se il marchese si figura che il Casino sia la spianata del Castello!».</p>
         </div>
         <div type="chapter" xml:id="ITA19010007" n="7">
            <head>VII.</head>
            <p>«Bene! Bene!», disse la baronessa. «Ed ora che tutto è finito, mi darai retta,
					nepote mio?»</p>
            <p>«Ho altro per la testa!», rispose il marchese.</p>
            <p>«Lo so, pur troppo: quella donnaccia.»</p>
            <p>«Non me ne parlate, zia!»</p>
            <p>«Anzi debbo parlartene.»</p>
            <p>«È inutile, vi dico. Per me, è come se non esistesse più, ve lo giuro.»</p>
            <p>«Tu conosci le mie intenzioni.»</p>
            <p>«Vi sono grato e vi ringrazio, zia!»</p>
            <p>«Il mio testamento è in mano del notaio Lomonaco. Non vorrai costringermi a
					rifarlo.»</p>
            <p>«Siete padrona disporre del vostro come vi pare e piace.»</p>
            <p>«Voglio che casa Roccaverdina rifiorisca. Tuo zio è uno scioperato. Ha già dato
					quasi fondo a tutto il suo patrimonio; e suo figlio è più matto di lui. Della
					nepote non ragioniamo; ha disonorato la famiglia. Vive in peccato mortale,
					sposata soltanto in municipio, per la tirannia di quell'eretico marito che essa
					ha voluto per forza... Se lo tenga!»</p>
            <p>«Che possiamo farci? Non è colpa nostra.»</p>
            <p>«Dammi retta. Suol dirsi: matrimoni e vescovati dal cielo son destinati. E questo
					di cui intendo parlarti è certamente tra i destinati, se non m'inganno.
					Ricordi?... Sì, sì; non c'è stata nessuna promessa tra voi due; non vi siete mai
					detta una parola di amore; ma non occorreva dirla. Eravate troppo ragazzi
					allora, e gli occhi e gli atti dicevano assai più di qualunque parola. Così essa
					si è tenuta sempre come vincolata. Se si fosse chiusa in un monastero, non
					avrebbe potuto vivere più fuori del mondo. È rimasta sempre in attesa, non ha
					disperato neppure quando tu eri tutto di quella donnaccia e davi lo scandalo di
					tenerla in casa...»</p>
            <p>«Ma zia!»</p>
            <p>«Non m'interrompere, lasciami dire. Parlo per tuo bene.»</p>
            <p>Il marchese chinò il capo rassegnandosi.</p>
            <p>Lo aveva mandato a chiamare col pretesto di consultarlo su certi miglioramenti da
					fare nel vigneto di Lagomorto. Ma egli, capito subito di che si trattava, si era
					preparato le risposte. Questa volta, però, a dispetto di ogni suo proposito, il
					marchese si sentiva imbarazzato da una strana fiacchezza di volontà.</p>
            <p>Da prima, lo avevano un po' rassicurato le domande intorno alla causa e alla
					condanna di Neli Casaccio. E si era diffuso a posta nella narrazione per sviare
					la zia baronessa.</p>
            <p>Gli sembrava di vedere agitarlesi su le labbra gli insistenti consigli con cui lo
					assediava ogni volta che veniva a vederla, mandato a chiamare per lo più; e per
					ciò aveva tentato di tirare in lungo il discorso, ad evitare la noia della
					temuta predica: Prendi moglie!</p>
            <p>Si era però eccitato per la fissazione della baronessa che Agrippina Solmo avesse
					fatto ammazzare il marito con l'intenzione di tornare ad essere quella che era
					una volta e raggiungere uno scopo lasciatosi sfuggire con l'aver sposato Rocco
					Criscione.</p>
            <p>E appunto il vederlo eccitare appena gli era stato accennato questo sospetto,
					aveva spinto la baronessa a rompere ogni indugio.</p>
            <p>Egli aveva dovuto ascoltarla, rispondendole quasi sbadatamente, girando gli
					sguardi pel salone, fissando un ritratto, osservando un vecchio mobile,
					guardando i cani accovacciati sui cuscini dei loro due seggioloni, e che
					riposavano riaprendo di tratto in tratto gli occhi e alzando le teste, quasi
					capissero che non dovevano muoversi per non interrompere la conversazione.</p>
            <p>Dall'alto di uno dei balconi era entrato improvvisamente uno sprazzo di sole in
					tramonto. La striscia di luce rossiccia aveva rischiarato per alcuni istanti il
					soprapporto dell'uscio di faccia, e il marchese aveva strizzato gli occhi per
					distinguere le figure annerite di quel <emph rend="italic">Giudizio di
						Paride</emph> malamente dipinto, cercando di distrarre anche con questo la
					sua attenzione dalla predica che la baronessa aveva cominciato a fargli e che
					minacciava di non finire più! Poi, nella penombra della sera e mentre la zia gli
					evocava quel ricordo di giovinezza quasi scancellato dalla sua memoria, egli si
					era sentito prendere da una sottile angoscia di rimpianto che gli increspava la
					fronte e lo induceva a interromperla con quel «Ma zia!» che non era un diniego,
					né una protesta, e non poteva avere nessuna efficacia per impedirle di
					continuare:</p>
            <p>«Lasciami dire; parlo per tuo bene... Io la vedo spesso da anni. Sempre la
					stessa! Vestita sempre di scuro, come una vedova, poveretta! E silenziosa,
					specialmente dopo il tracollo della sua famiglia, che è nobile quanto la nostra,
					nepote mio... Faresti la felicità tua, e anche un'opera buona! Dignitosa, anzi
					orgogliosa in quella miseria che deve nascondersi, mai un accenno di te e della
					sua ostinata speranza. E quando io gliene parlai, tempo fa, divenne, prima,
					rossa rossa, poi impallidì, rispondendo soltanto: "Ormai, baronessa! Sono
					vecchia!". A trentadue anni? Non è vero. È fina, delicata, signorile. E quando
					sorride, sembra che tutta la sua persona si rischiari e si illumini e lasci
					scorgere l'anima gentile e pietosa... Perché non vuoi? Perché ti ostini a vivere
					solo?... Che malia ti ha dunque fatto quella donnaccia?».</p>
            <p>Pur troppo, quella donnaccia avea dovuto gettargli addosso una terribile malia;
					lo sentiva e fremeva. Ma la zia baronessa faceva peggio rammentandogliela; egli
					ora tentava, appunto, di strapparsela dal cuore, insofferente della prepotenza e
					irritato della propria inettezza di vincerla e di liberarsene. Non amava più,
					odiava Agrippina Solmo; ma l'odio gliela teneva radicata nell'animo più assai
					dell'amore! Ah, se la zia baronessa avesse saputo!... Egli però non aveva
					mentito giurandole: «Per me, è come se non esistesse più!». Non voleva vederla
					neppur da lontano; le aveva interdetto di passare la soglia di casa
					Roccaverdina!</p>
            <p>Intanto...!</p>
            <p>E si rizzò dalla poltrona, ripetendo:</p>
            <p>«Ho altro per la testa in questo momento. Ne riparleremo, zia!».</p>
            <p>I quattro canini, saltati tutt'insieme giù dai seggioloni, e stiratisi e
					sbadigliato, circondavano il marchese, mostrando di riconoscerlo col dimenare
					festosamente le code e saltellargli attorno e abbaiare. La baronessa li guardava
					sorridendo dalla commozione.</p>
            <p>«Non fai loro neppure una carezza!», esclamò.</p>
            <p>Gli passava davvero ben altro per la testa in quel momento che accarezzare quelle
					decrepite bestie mezze spelate e con gli occhi pieni di cispa!</p>
            <p>La zia baronessa aveva ragione. Perché egli non voleva? Perché si ostinava a
					vivere solo?</p>
            <p>E rientrando in casa, gli parve di rientrare in una spelonca.</p>
            <p>Mamma Grazia, che non aveva ancora acceso i lumi, venne ad aprirgli portando con
					una mano la sporca lumiera di terracotta stagnata, col lucignolo a olio, che
					essa adoprava in cucina.</p>
            <p>Dalla zia baronessa tutto era un gran vecchiume; ma vi si scorgeva la
					sorveglianza d'una intelligente e pulita padrona. Qua si sentiva il tanfo della
					trascuratezza, del disordine e dell'abbandono. Dal giorno che <emph rend="italic">quella</emph>– non la nominava più neppure col pensiero – era
					andata via, egli non aveva più badato a niente, lasciando che mamma Grazia
					facesse quel po' che poteva, non osando di rimbrottarla, di sgridarla, per via
					dell'età e del rispetto che le portava come nutrice e come vecchia persona di
					casa. Altra donna di servizio non voleva, anche per non fare dispiacere alla
					povera vecchia; servitori non gli piaceva di averne attorno, perché li stimava
					indiscreti e ciarlieri.</p>
            <p>Era vita questa? La solitudine ora gliene faceva sentire tutto il fastidio e la
					nausea. Vita bestiale! Egli, marchese di Roccaverdina, godeva forse delle
					ricchezze ereditate? I suoi massai, i suoi fittaiuoli godevano meglio di lui. Da
					più di dieci anni si era ridotto un selvaggio, schivando il commercio delle
					persone, arrozzendosi, chiuso in quella spelonca d'onde usciva soltanto per fare
					quattro passi su la spianata del Castello, o per vivere in campagna, tra
					contadini che lo temevano e non gli volevano bene perché li trattava peggio di
					schiavi, senza trovar mai una buona parola per essi.</p>
            <p>Ah, la zia baronessa aveva ragione!</p>
            <p>Perché non voleva?</p>
            <p>Le altre volte la zia gli aveva parlato su le generali. Ora aveva precisato, pur
					non nominando colei che era stata la segreta aspirazione dei suoi sedici anni,
					quando timido ed esitante si era contentato di manifestare il sentimento che gli
					tremava in fondo al cuore soltanto con gli sguardi o con fanciullesche intimità
					di scherzi e di atti forse meno espressivi degli scherzi; quando gli era bastato
					di scorgere o d'indovinare, dal pudibondo contegno, che ella si era accorta e
					che acconsentiva con maggiore serietà di propositi, non mai smentita dopo. Ed
					egli l'aveva dimenticata! Ed egli l'aveva offesa anteponendole quella donna poi
					divenuta sua tortura e suo castigo.</p>
            <p>Perché ora non voleva?</p>
            <p>Non lo sapeva neppur lui!</p>
            <p>Era seduto a tavola. Mamma Grazia, portato il vassoio dell'insalata, vedendo che
					il marchese mangiava con aria cupa, evitando di guardarla e di rivolgerle la
					parola, si era fermata a osservarlo, incrociando le mani sotto il grembiale di
					traliccio. Due grigi cernecchi dei pochi capelli mal pettinati le si
					sparpagliavano su la fronte piena di grinze, cascandole sugli occhi, da uno dei
					quali, con gli orli delle palpebre rossi, non ci vedeva per un disgraziato
					accidente di molti anni addietro, quando, divezzato il marchese, era rimasta
					come serva dai Roccaverdina.</p>
            <p>«A che pensi, figlio mio?», ella disse teneramente.</p>
            <p>E all'inattesa domanda il marchese faceva una rapida mossa di tutti i muscoli
					della faccia, quasi volesse, con essa, trafugare nel più oscuro posto del
					cervello i pensieri che lo tormentavano e nasconderli anche a se stesso.</p>
            <p>Ella, che aveva notato, altre due o tre volte, una mossa simile e in identiche
					circostanze, ne fu addolorata.</p>
            <p>«A me puoi dirlo», soggiunse accostandosi alla tavola. «Sono la tua mamma
					Grazia!»</p>
            <p>«Non trovo certe antiche scritture; pensavo appunto dove cercarle», rispose il
					marchese.</p>
            <p>«Giù, nel mezzanino ce n'è una catasta.»</p>
            <p>«Dici bene.»</p>
            <p>«Ce n'è tante altre anche in un baule. Io so qual è la chiave.»</p>
            <p>«Me la darai domani.»</p>
            <p>«Farò prendere aria a quelle stanze. Saranno piene di topi. Non vi è entrato
					nessuno da anni.»</p>
            <p>«Sì, mamma Grazia.»</p>
            <p>Non convinta della risposta, dopo alcuni momenti di silenzio, ella
					riprendeva:</p>
            <p>«Che ti cuoce, figlio mio? Dimmelo. Pregherò il Signore e la Vergine Santissima
					del Rosario. Ho fatto dire una messa alle anime sante del Purgatorio perché ti
					diano la pace dell'animo... Senti: se è per <emph rend="italic">quella</emph>...
					richiamala pure... Le farò da serva, come prima!».</p>
            <p>Il marchese alzò la testa e le spalancò gli occhi in viso, impaurito dalla
					chiaroveggente penetrazione di quella rozza e semplice creatura.</p>
            <p>«Oh, mamma Grazia!... È venuta qui? Che ti ha detto? Non voglio più vederla, non
					m'importa più niente di essa!... Ti ha forse suggerito di dirmi così?»</p>
            <p>«No, figlio mio!... Non irritarti; ho parlato da vecchia stolida!»</p>
            <p>Si era irritato, invece, per la vergogna di sentirsi quasi alla mercé degli
					altri. Non sapeva, non poteva più dissimulare dunque?</p>
            <p>Allo sgomento che gli intorbidava lo sguardo, mamma Grazia, intimidita,
					replicò:</p>
            <p>«Non irritarti! Ho parlato da vecchia stolida!». E andò via strascicando le
					ciabatte.</p>
         </div>
         <div type="chapter" xml:id="ITA19010008" n="8">
            <head>VIII.</head>
            <p>Quantunque, il giorno dopo, mamma Grazia lo avesse avvertito ch'ella aveva già
					dato aria al mezzanino, lasciando la chiave nella serratura dell'uscio perché
					dalla scala interna nessuno passava, il marchese non era disceso a ricercare le
					vecchie scritture.</p>
            <p>Fatte attaccare le mule alla carrozza, era partito per Margitello.</p>
            <p>Titta, il cocchiere, si meravigliava di vedere il padrone rannicchiato in fondo
					alla carrozza chiusa, e insolitamente silenzioso. Aveva tentato, ma inutilmente,
					di fargli dire qualcosa.</p>
            <p>«Ci vuole la pioggia! Guardi, <emph rend="italic">voscenza</emph>; non un filo
					d'erba.»</p>
            <p>La pianura si estendeva da ogni lato, con terreni riarsi dal sole e screpolati,
					con aride piante di spino irte sui margini dello stradone... E si era alla fine
					di ottobre! Qua e là, un paio di buoi attaccati all'aratro si sforzavano di
					rompere le zolle indurite, procedendo lenti per la resistenza che incontravano.
					Qualche asino, un mulo, una cavalla col puledro dietro, pascolavano, legati a
					una lunga fune, o con pastoie ai piedi davanti, tra le poche stoppie non ancora
					abbruciate.</p>
            <p>«Quest'anno la paglia rincarirà. Non vi sarà altro per le povere bestie!»</p>
            <p>La carrozza, lasciato lo stradone provinciale, aveva infilato, a sinistra, la
					carraia di Margitello, tra due siepi di fichi d'India contorti, polverosi, coi
					fiori appassiti su le spinose foglie magre e quasi gialle per mancanza di umore.
					Le mule trottavano, sollevando nembi di polvere e facendo sobbalzare la carrozza
					su le ineguaglianze del suolo. A un certo punto, le ruote avevano urtato in un
					mucchio di sassi che ingombrava metà della carraia.</p>
            <p>«Qui accadde la disgrazia!», disse Titta.</p>
            <p>Quel mucchio di sassi indicava il posto dove era stato trovato il cadavere di
					Rocco Criscione, con la testa fracassata dalla palla tiratagli quasi a
					bruciapelo dalla siepe accanto. Chi era passato di là in quei giorni vi avea
					buttato un sasso, recitando un requiem, perché tutti si rammentassero del
					cristiano colà ammazzato e dicessero una preghiera in suffragio di quell'anima
					andata all'altro mondo senza confessione e senza sacramenti. Così il mucchio era
					diventato alto e largo in forma di piccola piramide.</p>
            <p>Ma neppure questa volta Titta sentì rispondersi niente; e frustò le mule,
					pensando a quel che sarebbe avvenuto a Margitello dove nessuno si attendeva
					l'arrivo del padrone.</p>
            <p>Stormi di piccioni domestici, usciti alla pastura, si levavano a volo dai lati
					della carraia al rumore dei sonagli delle mule e delle ruote della carrozza, che
					ora correva su la ghiaia sparsa sul terreno a poca distanza dalla casina. Si
					scorgevano il recinto della corte e le finestre chiuse, a traverso gli alberi di
					eucalipti che la circondavano da ogni parte.</p>
            <p>Contrariamente alle previsioni di Titta, il massaio e i garzoni l'avevano passata
					liscia.</p>
            <p>Il marchese avea visitato la dispensa, le stalle delle vacche, il fieno, la
					pagliera; aveva ispezionato minutamente gli aratri di nuovo modello fatti venire
					da Milano l'anno avanti, la cantina, le stanze di abitazione dei contadini,
					seguito dal massaio che gli andava dietro, timoroso di qualche lavata di capo; e
					non aveva fiatato neppure quando allo stesso massaio era parso opportuno
					scusarsi per un oggetto fuori posto, per un ingombro che avrebbe dovuto essere
					evitato, per qualche arnese buttato là trascuratamente, guasto e non
					riparato.</p>
            <p>Poi il marchese era salito, solo, nelle stanze superiori; e il massaio, dalla
					corte, gli vedeva spalancare le finestre, lo sentiva passare da una stanza
					all'altra, aprire e chiudere cassetti di tavolini e di cassettoni, armadii,
					spostare seggiole e sbattere usci. Due o tre volte, il marchese si era
					affacciato ora da una ora da un'altra finestra, quasi volesse chiamare qualcuno.
					Invece, avea dato lunghe occhiate lontano e attorno, per la campagna, o al cielo
					che sembrava di bronzo, limpido, senza un fiocco di nuvole da dieci mesi,
					infocato dal sole che bruciava come di piena estate.</p>
            <p>Tre ore dopo, egli era disceso giù aveva ordinato a Titta di riattaccare le mule,
					ed era ripartito senza dare nessuna disposizione, senza mostrarsi scontento né
					soddisfatto.</p>
            <p>A mezza strada della carraia di Margitello, là dove era il pezzo di terreno di
					compare Santi Dimauro, che aveva dovuto venderlo per forza, per evitarsi guai,
					il marchese, scorgendo dallo sportello il vecchio contadino seduto su un sasso
					rasente la siepe dei fichi d'India, coi gomiti appuntati su le ginocchia e il
					mento tra le mani, avea ordinato a Titta di fermare le mule.</p>
            <p>Compare Santi rizzò la testa, e salutò il marchese sollevando con una mano la
					parte anteriore del berretto bianco, di cotone.</p>
            <p>«<emph rend="italic">Voscenza benedica!</emph>»</p>
            <p>«Che fate qui?», gli domandò il marchese.</p>
            <p>«Niente, eccellenza. Trovandomi al mulino, ho voluto dare uno sguardo...»</p>
            <p>«Rimpiangete ancora questi quattro sassi?»</p>
            <p>«Il mio cuore è sempre qua! Verrò a morirvi un giorno o l'altro.»</p>
            <p>«E avete faccia di lagnarvi, dopo che ve li ho pagati settant'onze?»</p>
            <p>Il vecchio si strinse nelle spalle, e riprese la sua positura.</p>
            <p>«Montate in serpe con Titta», soggiunse il marchese.</p>
            <p>«Grazie, <emph rend="italic">voscenza</emph>. Ho lasciato l'asino al mulino; vo'
					a riprenderlo, con la farina.»</p>
            <p>Titta si era voltato per convincersi se il padrone avesse parlato sul serio
					invitando compare Santi a montare in serpe, tanto gli era parsa straordinaria la
					cosa; ma la sua curiosità rimase insoddisfatta. Il marchese gli accennò con la
					mano di tirar via, e le mule si rimisero al trotto al primo schiocco di
					frusta.</p>
            <p>Lungo la ripida salita, Titta avea risparmiato le povere bestie. Alla svoltata
					della Cappelletta però, da dove lo stradone comincia a salire dolcemente, egli
					faceva riprendere il trotto; e pel movimento a sbalzi, i sonagli delle testiere
					squillavano all'ombra degli ulivi e dei mandorli che sporgevano dietro i
					ciglioni le chiome grige e verdognole tra cui stridevano alcune cicale
					ritardatarie, illuse forse dal persistente caldo che l'estate durasse
					ancora.</p>
            <p>«Che c'è?», domandò il marchese all'improvviso arrestarsi della carrozza.</p>
            <p>E, affacciatosi allo sportello, vide l'avvocato don Aquilante, con le lunghe
					gambe penzoloni dal parapetto di un ponticello, il cappellone di feltro nero, a
					larghe falde, che gli riparava dal sole, come un ombrello, la faccia sbarbata,
					con la grossa canna d'India tenuta ferma da una mano sul paracarro
					sottostante.</p>
            <p>Don Aquilante socchiuse gli occhi, scosse la testa con l'abituale movimento,
					portò l'altra mano allo stomaco, quasi volesse reggere la cintura rilasciata dei
					calzoni, e scese dal parapetto, aggrottando le sopracciglia, stringendo le
					labbra con l'aria di un uomo importunatamente disturbato.</p>
            <p>«Qui, con questo sole?», disse il marchese aprendo lo sportello della
					carrozza.</p>
            <p>Don Aquilante fece soltanto una mossa che voleva significare: se sapeste! e,
					accettando l'invito espressogli con un gesto, montò accanto al marchese. Le mule
					ripartirono al trotto.</p>
            <p>«Qui, con questo sole?», tornò quegli a domandare.</p>
            <p>«Voi siete scettico... Non importa!... Vi convincerete un giorno o l'altro!»,
					rispose don Aquilante.</p>
            <p>Il marchese sentì corrersi un brivido per tutta la persona. Pure fece il bravo,
					sorrise; e quantunque avesse pregato don Aquilante di non più riparlargli di
						<emph rend="italic">quelle cose</emph>, ed ora ne sentisse più che mai
					invincibile terrore, provò un impeto di sfida per vincere la sensazione che gli
					sembrava puerile in quel punto, all'aria aperta e con tutta quella luce.</p>
            <p>«Ah! Venite a cercare gli Spiriti fin qui?»</p>
            <p>«L'ho seguito a dieci passi di distanza, senza potere raggiungerlo. Ora è
					agitato; comincia ad aver coscienza della sua nuova condizione... Voi non potete
					intendere; siete fuori della verità, tra la caligine dei pregiudizi
					religiosi.»</p>
            <p>«Ebbene?», balbettò il marchese.</p>
            <p>«Un giorno vi persuaderete, finalmente, che io non sono un allucinato, né un
					pazzo. Vi sono persone», soggiunse con severo accento, «che posseggono facoltà
					speciali per vedere quel che gli altri non vedono, per udire quel che gli altri
					non odono. Per esse, il mondo degli uomini e quello degli Spiriti non sono due
					mondi distinti e diversi. Tutti i santi hanno avuto questa gran facoltà. Non
					occorre, però, di essere un santo per ottenerla. Particolari circostanze possono
					accordarla a un meschino avvocato come me...»</p>
            <p>«E non vi è riuscito a raggiungerlo!», disse il marchese, con accento che avrebbe
					voluto essere ironico e tradiva intanto l'ansia da cui era turbato.</p>
            <p>«Si è fermato presso il ponticello ed è rimasto un istante in ascolto; poi,
					tutt'a un tratto, udito lo strepito dei sonagli delle mule e il rumore delle
					ruote della vostra carrozza che saliva per la rampa sottostante, si è
					precipitato giù pel ciglione dirimpetto. Evidentemente, ha voluto evitare
					d'incontrarsi con voi.»</p>
            <p>«Perché?»</p>
            <p>«Ve l'ho detto. Egli comincia ad aver coscienza della nuova condizione. In questo
					caso, tutto quel che rammenta la vita ispira orrore. È il più penoso dell'altra
					esistenza. Rocco che già si accorge di non essere più vivo...»</p>
            <p>Il marchese non osava d'interromperlo, né osava di domandarsi se colui che gli
					parlava in quel modo avesse smarrito il senno o fosse ancora in pieno possesso
					della ragione. A furia di udirlo discorrere di queste stramberie, come il
					marchese soleva chiamarle, si sentiva attratto da esse, non ostante che da
					qualche tempo in qua gli ispirassero una gran paura del misterioso ignoto, a
					dispetto del suo scetticismo e delle sue credenze religiose.</p>
            <p>E l'Inferno? E il Paradiso? E il Purgatorio? Don Aquilante li spiegava a modo
					suo; ma la Chiesa non dice che si tratta di cose diaboliche?</p>
            <p>Titta aveva spinte le mule al gran trotto, per fare una bella entrata in paese
					con schiocchi di frusta, gran tintinnio di sonagli e rumore di ruote; e questo
					distrasse il marchese dal torbido rimescolio di riflessioni e di terrori che gli
					passava per la mente mentre don Aquilante parlava.</p>
            <p>Rimescolio di riflessioni e di terrori che lo riprendeva però appena posto il
					piede in quelle stanze deserte dove non si udiva altro di vivente all'infuori
					dello strasciar delle ciabatte di mamma Grazia e del borbottio dei suoi rosarii,
					quando essa non aveva niente da fare.</p>
            <p>«Ho lasciato la chiave nella serratura dell'uscio», gli rammentò mamma
					Grazia.</p>
            <p>E il marchese, per occuparsi di qualche cosa, quantunque veramente non avesse
					nessuna vecchia scrittura da ricercare, scendeva giù nel mezzanino.</p>
            <p>Mamma Grazia aveva dato aria a quei due stanzoni, ma il tanfo di rinchiuso
					prendeva alla gola ciò non ostante. Larghe amache di ragnateli pendevano dagli
					angoli del soffitto. Un denso strato di polvere copriva i pochi vecchi mobili
					sfasciati, le casse, le tavole rotte che ingombravano la prima stanza e vi si
					distinguevano appena, perché essa prendeva luce da l'altra che rispondeva su la
					via.</p>
            <p>Entrato quasi diffidente, arricciando il naso pel forte puzzo di muffa,
					strizzando gli occhi per vedervi, il marchese si era fermato più volte a fine di
					raccapezzarsi. Tutta roba da buttar via! Era là fin da quando viveva il marchese
						<emph rend="italic">grande</emph>. Nessuno aveva mai pensato di fare un bel
					repulisti; lo avrebbe fatto fare lui e subito.</p>
            <p>Ma pur pensando a questo, tornavano a frullargli nella testa le parole di don
					Aquilante, quasi qualcuno gliele ripetesse sommessamente dall'angolo più riposto
					del cervello:</p>
            <p>«Ha voluto evitare di scontrarsi con voi! Comincia ad aver coscienza della sua
					condizione!».</p>
            <p>Ormai! Che doveva importargli delle stramberie dell'avvocato?... Ma se fosse
					vero? Eh, via!... Ma, infine, se fosse vero?...</p>
            <p>E si arrestò con un senso di puerile paura, appena passata la soglia dell'altra
					stanza. La stessa angosciosa impressione di una volta, di molti e molti anni
					addietro! Allora aveva otto o nove anni.</p>
            <p>Ma allora il lenzuolo che avvolgeva il corpo di Cristo in croce, di grandezza
					naturale, appeso alla parete di sinistra, non era ridotto a brandelli dalle
					tignuole; e non si affacciavano dagli strappi quasi intera la testa coronata di
					spine e inchinata su una spalla, né le mani rattrappite, né i ginocchi piegati e
					sanguinolenti, né i piedi sovrapposti e squarciati dal grosso chiodo che li
					configgeva nel legno.</p>
            <p>La vista di quel corpo umano, che il lenzuolo modellava avvolgendolo, lo aveva
					talmente impaurito da bambino, ch'egli si era aggrappato al nonno, al <emph rend="italic">marchese grande</emph>, da cui era stato condotto là, ora non
					si rammentava più perché; e i suoi strilli avevano fatto accorrere mamma Grazia
					e la marchesa nuova non ancora assalita dalla paralisi. Il nonno aveva tentato
					di convincerlo che quello era Gesù Crocifisso, e che non ne doveva aver paura;
					ed era salito sulla cassapanca sottostante per togliere gli spilli dal lenzuolo
					e fargli vedere il Signore messo in croce dai Giudei, del quale la mamma gli
					aveva raccontato la storia della passione e morte, un venerdì santo, prima di
					farlo assistere nella chiesa di Sant'Isidoro alla sacra cerimonia della
					Deposizione. Anche quella volta egli aveva strillato dalla paura, come altri
					bimbi suoi pari; e mamma Grazia era stata costretta a portarlo via in collo
					facendosi largo a stento tra la folla delle donne accalcate nella chiesa quasi
					buia, e singhiozzanti e piangenti, mentre un prete picchiava con un martello sul
					legno della croce per sconficcare i chiodi del Crocifisso, e una tromba
					squillava così malinconicamente che sembrava piangesse anch'essa.</p>
            <p>Questi ricordi gli eran passati, come un baleno, davanti agli occhi della mente;
					e intanto la paura di bambino si riproduceva in lui ugualmente intensa, anzi
					raddoppiata dalla circostanza che il vecchio lenzuolo, ridotto in brandelli,
					rendeva più terrificante quella figura di grandezza naturale, che sembrava lo
					guardasse con gli occhi semispenti e volesse muovere le livide labbra contratte
					dalla suprema convulsione dell'agonia.</p>
            <p>Quanti minuti non aveva avuto forza e coraggio d'inoltrarsi né di tornare
					addietro?</p>
            <p>Quando poté vincersi e dominarsi, aveva le mani diacce e il cuore che gli batteva
					forte. E non riusciva a formarsi un'esatta idea del tempo trascorso. S'impose
					però, facendosi violenza, di fissare il Crocifisso, anzi di accostarsi ad
					esso.</p>
            <p>E soltanto dopo che si sentì un po' tranquillo, uscì dallo stanzone, indugiò un
					istante nell'altro, e chiuse l'uscio a chiave. Ma nel salire le scale gli
					sembrava che quegli occhi semispenti continuassero a guardarlo a traverso la
					spessezza dei muri, e che quelle livide labbra contratte dalla suprema
					convulsione dell'agonia si agitassero, forse, per gridargli dietro qualche
					terribile parola!</p>
         </div>
         <div type="chapter" xml:id="ITA19010009" n="9">
            <head>IX.</head>
            <p>Don Silvio La Ciura si era alzato più volte dal tavolino dove teneva aperto
					davanti a sé uno dei quattro tomi del breviario.</p>
            <p>Quella sera sembrava che i venti di levante e di tramontana si fossero dati la
					posta a Ràbbato per una sfida di gara; e soffiavano, fischiavano, stridevano,
					urlavano, strisciando lungo i muri delle case, scotendo le imposte, sconvolgendo
					le tegole sui tetti, azzuffandosi agli svolti delle cantonate, pei vicoli, nelle
					piazze con gridi rabbiosi, con ululi prolungati, ora vicini, ora lontani, che
					davano i brividi al povero prete.</p>
            <p>Ai ripetuti assalti, l'imposta poco solida del balconcino della sua cameretta
					avea minacciato di cedere, di spalancarsi, di lasciar invadere la casa da quel
					che sembrava un nemico assediante, inasprito sempre più della resistenza che
					trovava.</p>
            <p>Don Silvio, interrompendo la recita dell'ufficio, era stato costretto a
					puntellarla con un pezzo di tavola e con una stanghetta. Ma quantunque
					rassicurato, si arrestava spesso a metà d'un versetto di salmo, e si sentiva
					diventare piccino piccino a quegli ululi, a quegli impeti fischianti che
					facevano fin tintinnare, a intervalli, la piccola campana del vicino monastero
					di Santa Colomba, o buttavano, di tratto in tratto, sul selciato della via
					qualche tegola o qualche vaso da fiori che vi si fracassavano con pauroso
					rumore.</p>
            <p>La sua casetta a un solo piano, all'angolo del vicoletto breve e contorto,
					investita da un lato dal vento di levante e, di faccia, dal tramontano, sembrava
					vacillasse. Tutti gli usci delle stanze si agitavano e i vetri delle finestre e
					del balconcino trabalzavano, e sul tetto era un continuo acciottolio di tegole,
					quasi vi spasseggiasse a salti un grosso animale.</p>
            <p>Don Silvio levava gli occhi dal breviario, tendeva le mani giunte alla Madonna
					Addolorata appesa al capezzale del lettino, invocandola, o si rivolgeva al
					Crocifisso di ottone che aveva davanti sul tavolino:</p>
            <p>«Sia fatta la vostra santa volontà, Signore! Abbiate pietà di noi, Signore!».</p>
            <p>E si sarebbe detto che i venti, indispettiti di quella preghiera, assalissero
					allora con maggior violenza la casetta, e urlassero con più forza dietro la
					porta, dietro le finestre e il balconcino. Per ciò don Silvio rimaneva un po'
					incerto se quei colpi che gli era parso di udire alla porta di casa provenissero
					dal rabbioso furore del vento o da qualche persona che veniva a chiedere per un
					moribondo la sua opera spirituale.</p>
            <p>Di là, la vecchia sua sorella lo chiamava:</p>
            <p>«Silvio! Silvio! Non senti? Picchiano».</p>
            <p>Scesi con un lume in mano gli scalini di gesso della scaletta, egli avea
					domandato da dietro la porta:</p>
            <p>«Chi siete? Che volete?».</p>
            <p>«Aprite, don Silvio! Sono io.»</p>
            <p>«Oh, signor marchese!», egli esclamò stupito, riconoscendolo alla voce.</p>
            <p>E posato il lume su uno scalino, toglieva la stanghetta di sorbo che sbarrava
					trasversalmente la porta di entrata.</p>
            <p>Una folata di vento spense il lume.</p>
            <p>«Lasciate fare a me», disse il marchese, richiudendo subito la porta e
					puntellandola forte con una mano, mentre con l'altra cercava tastoni la
					stanghetta che don Silvio aveva appoggiato in un angolo. «Ho i cerini»,
					soggiunse, dopo di averla rimessa trasversalmente a posto, introducendone i capi
					nelle due buche laterali che dovevano tenerla fissa.</p>
            <p>E riaccese il lume.</p>
            <p>«Signor marchese! Che accade?... A quest'ora?... Con questo inferno
					scatenato?»</p>
            <p>Alto, robusto, con la cappotta di panno scuro il cui cappuccio gli nascondeva
					metà della faccia, il marchese di Roccaverdina sembrava un gigante di fronte al
					magro corpicino del prete, in quella cameretta imbiancata a calce e che aveva,
					soli mobili, il tavolino con su un crocifisso di ottone, i volumi del breviario
					e poche carte alla rinfusa, il lettino con la coperta bianca e quella Madonna
					Addolorata al capezzale, e due seggiole col piano rozzamente impagliato, una
					davanti al tavolino e una accanto al letto.</p>
            <p>«Permettete», disse il marchese sbarazzandosi della cappotta che buttò su la
					seggiola più vicina.</p>
            <p>Don Silvio non osava di tornare a interrogarlo, dopo che non avea ricevuto
					nessuna risposta a piè della scala.</p>
            <p>Il marchese si passò più volte le mani su la faccia, si tolse di capo il berretto
					di martora, posandolo su la cappotta; poi, quasi facesse uno sforzo, disse:</p>
            <p>«Voglio confessarmi!». E scorgendo l'occhiata di stupore di don Silvio,
					soggiunse: «Ho anche fretta».</p>
            <p>«Eccomi», rispose il prete. «Un momento, e vengo subito.»</p>
            <p>Andò di là, rassicurò sua sorella mezza cieca e malaticcia, senza dirle chi fosse
					venuto a trovarlo, e tornando nella cameretta chiudeva dietro a sé gli usci
					delle altre poche stanze.</p>
            <p>Il marchese era rimasto in piedi, e l'ombra della sua persona proiettata dal lume
					si disegnava nera e ingrandita su la parete bianca, ingombrandola con la
					larghezza delle spalle e del torace, toccando la volta del soffitto con la testa
					attorno a cui si sparpagliavano, enormi come tentacoli di polipo, i ciuffi di
					capelli che egli aveva arruffati con rapido atto delle dita irrequiete.</p>
            <p>Don Silvio intanto, cavata dalla cassetta del tavolino una stola di stoffa scura
					con due crocette di gallone di argento nelle estremità, se la passava dietro il
					collo, facendone ricadere i lembi sul petto. Tolse dal tavolino il lume,
					posandolo per terra nella stanza accanto, vicino all'uscio, in modo che la
					cameretta restasse in penombra; e sedutosi su la seggiola davanti al tavolino e
					fattosi il segno della croce, ripeté: «Eccomi!», invitando nello stesso tempo,
					col gesto, il marchese a inginocchiarsi.</p>
            <p>Il marchese esitò un istante. Volgendosi inquieto verso il balconcino contro cui
					il vento faceva impeto, tendeva l'orecchio all'urlo selvaggio che, imboccato il
					vicolo, passava rapidamente oltre, seguito da altri ululi, da altri fischi, da
					altri stridi quasi umani che passavano pure rapidamente oltre in sinistra
					rincorsa, lasciandosi dietro un intervallo di morto silenzio più sinistro di
					loro.</p>
            <p>Così, durante uno di questi intervalli, egli poté udire benissimo le gravi parole
					che il confessore gli rivolgeva a bassa voce, dopo di averlo aiutato a recitare
					il <foreign xml:lang="la">confiteor</foreign>.</p>
            <p>«Dimenticate ora la mia povera persona e il misero luogo dove vi trovate. Al
					cospetto di quel Dio che vi legge nel cuore, e che è Padre di misericordia e di
					perdono, confessate umilmente le vostre debolezze, i vostri falli, giacché la
					sua santa grazia vi ha spinto a questo atto per la vostra eterna salute.»</p>
            <p>La voce di don Silvio aveva preso un accento solenne; e il marchese che,
					quantunque ginocchioni, si trovava con la fronte all'altezza della testa del
					prete sorretta da un braccio appoggiato al tavolino, rimase stupito della severa
					dignità di quel viso pallido, emaciato dai digiuni e dalle penitenze, che nelle
					circostanze ordinarie aveva un'umile espressione di sorridente dolcezza e di
					bontà quasi femminile.</p>
            <p>Per vincere quest'impressione che lo aveva assai turbato, il marchese aspettò che
					il vento riprendesse a soffiare e a urlare; e giusto nel momento in cui parve
					che esso volesse trascinar via nella sua furia tutte le case del vicolo,
					balbettò:</p>
            <p>«Padre, ho ammazzato io Rocco Criscione!».</p>
            <p>«Voi! Voi!», esclamò don Silvio con voce tremante, sollevandosi a metà da sedere,
					tanto gli era sembrato enorme quel che aveva udito.</p>
            <p>«Meritava di essere ammazzato!», soggiunse il marchese.</p>
            <p>«Dunque non siete pentito del fallo, figlio mio!», esclamò il prete riprendendo
					alquanto la sua calma.</p>
            <p>«Sono qui, ai piedi vostri, per ottenere il perdono.»</p>
            <p>«E avete permesso», riprese quegli severamente, «che l'umana giustizia
					condannasse un innocente?»</p>
            <p>«L'accusa non è venuta da parte mia.»</p>
            <p>«Voi però non avete fatto niente per impedire quest'infamia!»</p>
            <p>«È colpa dei giurati e dei giudici, se lo han condannato a torto, quasi senza
					prove.»</p>
            <p>«E perché, perché avete ammazzato Rocco Criscione?»</p>
            <p>«Se lo meritava!»</p>
            <p>«Chi vi ha dato il diritto di farvi arbitro della vita e della morte d'una
					creatura di Dio?»</p>
            <p>«Giacché Dio lo ha permesso...»</p>
            <p>«Oh! Non bestemmiate a questa maniera per scusarvi e giustificarvi.»</p>
            <p>«Il Signore ci toglie il senno in certe circostanze.»</p>
            <p>«Quando meritiamo tale castigo!»</p>
            <p>«Ero pazzo, forse... certamente... in quella terribile notte!»</p>
            <p>«Ma dopo? Non avete riflettuto, non avete sentito rimorsi?»</p>
            <p>«Oh, padre! Che giornate e che nottate per lunghi mesi!»</p>
            <p>«Ebbene; era la voce di Dio che vi premeva, vi consigliava, vi chiamava...»</p>
            <p>«E sono venuto!... Lasciatemi parlare; non mi togliete con la vostra severità la
					forza di dirvi tutto. Aiutatemi anzi, siate misericorde!»</p>
            <p>«Dite, dite, figliuolo mio! Vi assisteranno la Beata Vergine e i santi da voi
					invocati col confiteor.»</p>
            <p>Ah! Perché il vento taceva in quel momento? Il marchese aveva paura della sua
					stessa voce, davanti a quel sant'uomo, nella penombra della nuda cameretta.</p>
            <p>Ma già egli aveva pronunciato le fatali parole: «Ho ammazzato io Rocco
					Criscione!». Quel segreto, da cui era stato torturato tanti e tanti mesi, gli
					era finalmente sfuggito di bocca! Ed ora egli sentiva bisogno, più che di
					accusarsi, di difendersi, di scolparsi anche!</p>
            <p>Dopo che la giustizia umana non poteva più colpirlo, si sentiva oppresso dal
					terrore della giustizia divina. Gli sguardi semispenti di quel gran Crocifisso
					lo inseguivano fin là, dal mezzanino; e ora, quasi le avesse sotto gli occhi,
					egli vedeva agitarsi quelle livide labbra che gli era parso volessero
					pronunziare la parola: Assassino! E gridarla forte perché tutti la udissero e
					tutti apprendessero!</p>
            <p>Invano egli aveva tentato di persuadersi che tutto questo era opera della sua
					immaginazione esaltata. I sentimenti religiosi con i quali era stato educato
					dalla madre, attutiti dall'età, dai casi della vita, dalla poca frequenza con
					cui li aveva praticati specialmente in questi ultimi anni, suscitati quel giorno
					dalla vivissima impressione dell'inattesa vista del Crocifisso, gli erano
					rifioriti, da una settimana, nel cuore con la stessa semplicità, con la stessa
					sincerità di quand'era fanciullo. Egli vi aveva opposto, sì, una specie di
					resistenza, quasi per istinto di conservazione, di difesa personale; ma quella
					notte, nello sconvolgimento della natura, il suo coraggio, il suo orgoglio
					avevano vacillato, avevano ceduto.</p>
            <p>Ed era uscito di casa, spinto pure dalla certezza che nessuno, durante la
					tempesta scatenatasi su Ràbbato, lo avrebbe visto entrare dal prete, nessuno
					avrebbe potuto sospettare niente dell'atto ch'egli andava a compire.</p>
            <p>Per questo non era umile davanti al confessore, per questo si ostinava a
					ripetere: «Se lo meritava!», parlando dell'ucciso.</p>
            <p>Visto che il marchese intendeva di diffondersi nella narrazione, e comprendendo
					che avrebbe sofferto stando lungamente in ginocchio, don Silvio lo
					interruppe:</p>
            <p>«Per le facoltà accordatemi, vi dispenso di continuare a confessarvi ginocchioni.
					Sedete; potrete parlare più liberamente».</p>
            <p>Il marchese obbedì grato di quel che gli pareva un giusto riguardo alla sua
					persona; e riprese:</p>
            <p>«Mia zia diceva bene: non dovevo sposare quella donna, per l'onore della nostra
					famiglia dove non è mai avvenuto nessun incrociamento con sangue basso... Ma io
					non sapevo staccarmene. Convivevo da quasi dieci anni con lei...».</p>
            <p>«In peccato mortale», suggerì il prete.</p>
            <p>«Come tanti altri», replicò il marchese. «La società non è un convento di frati
					che hanno fatto voto di castità. La carne ha le sue imposizioni; e i pregiudizi
					sociali sono talvolta più potenti delle stesse leggi umane e divine. Ho fatto
					male, come tanti altri; non mi accorgevo di far male. Eppure volevo impedirmi di
					arrivare fino all'eccesso paventato da mia zia e dagli altri miei parenti. Ci
					sarei arrivato più tardi, se non avessi preso la risoluzione... Fu un patto, fra
					noi tre. Una sera, chiamai Rocco e gli dissi: "Devi sposare Agrippina Solmo...".
					Contavo su la devozione di lui, su la sua fedeltà. Rispose: "Come vuole <emph rend="italic">voscenza</emph>". "Dovrai però essere suo marito soltanto di
					nome!..." Non esitò; rispose: "Come vuole <emph rend="italic">voscenza</emph>".
					"Giuralo!" Giurò... Poteva rifiutarsi...»</p>
            <p>«Ma è stato un gran sacrilegio!», esclamò il prete.</p>
            <p>«Allora, chiamai lei. Ero sicuro della sua risposta. Per quasi dieci anni,
					l'avevo vista davanti a me umile, obbediente come una schiava, senza ambizioni
					di sorta alcuna. Questo formava la sua forza, il suo potere sul mio cuore. Le
					dissi: "Devi sposare Rocco!..." Mi guardò supplicante, ma rispose anche lei:
					"Come vuole voscenza!". "Sarai però sua moglie soltanto di nome, per l'occhio
					della gente; giuralo!" E giurò... Poteva rifiutarsi...»</p>
            <p>«È stato un gran sacrilegio! Al concubinato avete sostituito l'adulterio!», lo
					interruppe con accento di grande tristezza don Silvio.</p>
            <p>«Non dovevo, non potevo sposarla io, e la volevo sempre mia. Non badai ad altro.
					Nel mio cuore c'era allora una tempesta assai più tremenda di questa che
					sconvolge l'aria fuori... Voi siete un santo... non potete intendere...»</p>
            <p>Le parole gli morirono su le labbra.</p>
            <p>I due venti in contrasto riprendevano in quell'istante i loro ululati, i loro
					stridi; urtavano alle imposte, strisciavano lungo i muri, pel vicolo, come una
					masnada in rivolta, inseguentisi, e la campanella di Santa Colomba tintinnava,
					quasi annunziasse lamentosamente un prossimo disastro.</p>
            <p>«Avrei voluto subito prevedere che esponevo quei due a un gran cimento!»,
					continuò il marchese coprendosi il viso con le mani. «Ma la provata devozione di
					Rocco mi affidava; ma la gratitudine e l'affezione, non meno provate, di essa mi
					affidavano ancora più! E l'ostacolo apparente metteva un sapore nuovo nella mia
					vita; non godevo di altro! Per compensare Rocco del suo sacrificio, gli lasciavo
					mano libera. A Margitello, a Casalicchio, a Poggiogrande, il padrone era lui.
					Spendeva e spandeva con le donne; tanto meglio. Mi pareva rassicurante segno di
					fedeltà al giuramento. A lei avevo regalato, in dote, anche quella casa vicino a
					casa mia. Essa veniva da me tutti i giorni, con la scusa di aiutare nelle
					faccende mamma Grazia, che non ha mai sospettato niente, e che la soffriva
					malvolentieri. E davanti a tutti, io conservavo con gran scrupolo le apparenze.
					Mi son divagato con questo giuoco... fino all'istante che cominciò a
					infiltrarmisi nell'animo il bieco sospetto. Per quali indizi? Non saprei dirlo
					precisamente. Perdei la pace. Ella se n'accorse subito; e il suo contegno più
					non fu schietto e sincero come prima. Ah, che fiera trafittura pel mio cuore! La
					gelosia mi faceva spalancare gli occhi su ogni minimo atto di Rocco e di lei, ma
					mi dava insieme forza di dissimulare. Ora egli non correva più dietro alle
					donne. Aveva perseguitato con le sue insistenze la bella moglie di Neli
					Casaccio... Poi, si era chetato; lo ha confermato pure essa, nella sua
					deposizione davanti al giudice istruttore... Perché? Come mai?... Avrei dovuto
					prevederlo!... Erano sposi davanti alla Chiesa e alla legge; erano giovani e
					costretti a vivere nella stessa casa, a vedersi quasi tutti i giorni... Ma...
					non avevano accettato il patto? Non avevano giurato? Se si fossero presentati a
					me e mi avessero confessato: "Non vogliamo, non possiamo più!" io... non so che
					cosa avrei risposto, che cosa avrei fatto. Avrei perdonato forse, li avrei
					sciolti dal giuramento... Invece...»</p>
            <p>«E della legge di Dio non vi ricordate mai?»</p>
            <p>«Voi siete un santo; non potete intendere! Ella giunse fino a non nascondermi che
					colui le faceva pena; fino a pretendere che le apparenze fossero conservate
					anche davanti a lui!... Me la sentivo sfuggire di mano; perdevo la testa
					pensando all'infame tradimento che quei due mi avevano fatto o stavano per
					farmi. Ingrati! Spergiuri! Dissimulavo tuttavia. Volevo essere certo... O tutta
					mia, o né mia né di altri! Pensiero fisso che mi ribolliva nel cervello, e mi
					offuscava la ragione... E quando mi parve di non poter più dubitare... È
					avvenuto così!... L'ho ammazzato per questo!... Se lo meritava!»</p>
            <p>E la durezza dell'accento con cui il marchese aveva pronunziato queste ultime
					parole vibrò in quell'intervallo di calma come uno scoppio di frusta e parve
					riempire la cameretta.</p>
            <p>Pallidissimo, con la testa china, gli occhi socchiusi pieno di terrore e di
					compassione, il prete aveva ascoltato il penitente, quasi dimenticando la sua
					funzione di confessore. Quella gran miseria umana, di cui egli ignorava i bassi
					avvolgimenti e le angosce, gli faceva stillare dalle palpebre cocenti gocce di
					lagrime che gli cascavano su una mano. Mai, da confessore, gli era accaduto un
					caso che avesse avuto almeno qualche lontana somiglianza con questo. E quel che
					più gli stringeva il cuore non era tanto il delitto confessato, quanto lo stato
					d'animo di colui che sembrava non avesse una chiara idea del gran sacramento di
					penitenza a cui era venuto a ricorrere. Mentre il marchese parlava, egli levava
					la mente a Dio, pregando per la contrizione del peccatore, invocando lumi perché
					i suoi consigli giungessero a serenare quell'anima sconvolta e rabbuiata.</p>
            <p>«Prostratevi di nuovo davanti a Dio», disse con voce lenta.</p>
            <p>Il marchese si lasciò cascare pesantemente sui ginocchi, affranto; e si coprì
					un'altra volta la faccia con le mani convulse.</p>
            <p>«Dio perdona soltanto a chi è pentito, a chi è pronto a riparare il male
					commesso. Sentite voi un profondo sentimento di contrizione dell'assassinio
					commesso e dei gravi peccati che lo hanno preceduto e preparato?»</p>
            <p>«Sì, padre», rispose il marchese.</p>
            <p>«Siete voi pronto a riparare i danni prodotti alla persona e alla reputazione
					altrui, unica positiva assicurazione del vostro pentimento?»</p>
            <p>«Sì, padre!... Se è possibile», quegli aggiunse esitando.</p>
            <p>«C'è un innocente che soffre per colpa vostra. Bisogna giustificarlo,
					salvarlo.»</p>
            <p>«In che modo?»</p>
            <p>«Nel modo più semplice e più diretto.»</p>
            <p>«Non capisco...»</p>
            <p>«Egli sconta immeritatamente una pena che avrebbe dovuto ricadere sul vostro
					capo...»</p>
            <p>«Aiuterò, soccorrerò sua moglie e i suoi figli, in ogni maniera...»</p>
            <p>«Non basta.»</p>
            <p>«Che altro potrei fare?»</p>
            <p>«Liberarlo, prendendo il suo posto. Soltanto a questo patto...»</p>
            <p>«Padre, imponetemi qualunque gran penitenza...»</p>
            <p>«Questo vi dice il Signore per bocca del suo umile ministro; ne dipendono la
					vostra pace in questa vita, la vostra salvezza eterna nell'altra.»</p>
            <p>«Ho sentito dire che c'è un mezzo di riscatto dei peccati, beneficando chiese,
					istituzioni religiose, opere pie...»</p>
            <p>«Dio non mercanteggia il suo perdono. Egli che vi ha concesso la ricchezza può
					togliervela in un momento, se vuole. È stato immensamente misericordioso
					ispirandovi di accorrere al suo santo tribunale.»</p>
            <p>«Dovrei disonorare il nome dei Roccaverdina?»</p>
            <p>«Un misero orgoglio vi fa parlare così. Badate! Dio è giusto, ma inesorabile!
					Egli saprà vendicare l'innocente. Le sue vie sono infinite.»</p>
            <p>Il marchese abbassò il capo e non rispose.</p>
            <p>«Pentirsi, quando il male da noi fatto è irreparabile, basta alla misericordia
					del Signore. Ma se la riparazione è possibile, urgentissima, il pentimento non
					vale niente. Io non potrei alzare la mano in nome di Dio ed assolvervi.
					Qualunque più grave penitenza sapessi imporvi sarebbe insufficiente, irrisoria.
					Riflettete bene!»</p>
            <p>«Rifletterò!», disse il marchese con cupa irritazione nella voce. «Badate
					intanto; io vi ho rivelato la mia colpa sotto il sigillo della confessione. Voi
					non potete denunciarmi alla giustizia...»</p>
            <p>«Denunciarvi? Che vi passa pel capo? Pensate piuttosto che in questo momento voi
					rifiutate la grazia del Signore...»</p>
            <p>«Assolvetemi!... Farò penitenza!», supplicò il marchese. «Riparerò in qualunque
					altro modo! Tutto si compensa nel mondo!»</p>
            <p>«Sentite?», rispose il confessore. «Dio ci parla anche coi venti, coi terremoti,
					con la fame, con la peste, e ci palesa l'ira sua e ci ammonisce...»</p>
            <p>«Tornerò un'altra volta!»</p>
            <p>E il marchese si rizzò in piedi.</p>
            <p>«Il Signore vi aiuti!», esclamò il prete.</p>
            <p>E mentre il marchese si rimetteva in testa il berretto di martora e indossava la
					cappotta, egli andò a riprendere il lume; e su quel viso pallido ed emaciato
					riapparve l'abituale dolce sorriso di bontà quasi femminile.</p>
            <p>«Voi non potrete denunciarmi!», replicò il marchese.</p>
            <p>E sembrava minacciasse.</p>
            <p>«Ho dimenticato», rispose don Silvio. «Ah, signor marchese! Ah, signor
					marchese!»</p>
         </div>
         <div type="chapter" xml:id="ITA19010010" n="10">
            <head>X.</head>
            <p>Non aveva avuto agio di riflettere lungo il faticoso giro per straducole e
					vicoletti a fine di evitare in qualche modo la furia del vento; ma appena chiuso
					cautamente il portoncino di casa e acceso il lume, il marchese respirò a larghi
					polmoni, quasi si sentisse liberato da insopportabile oppressione.</p>
            <p>Era soddisfatto. Con lieta meraviglia, si sentiva tranquillo. La coscienza non
					gli rimordeva più, o almeno non lo atterriva coi tetri fantasmi che per poco –
					ne sorrideva compiacendosi – non lo avevano spinto al suicidio, quel giorno che
					era andato a rinchiudersi nella cameretta al secondo piano, deciso di tirarsi un
					colpo di revolver alla tempia. Due volte era stato sul punto di far scattare il
					grilletto; e perciò, trovatosi inattesamente faccia a faccia con Agrippina
					Solmo, aveva esclamato: «Chi sa chi ti manda! Domineddio? O il diavolo?».</p>
            <p>Ora non gl'importava più di sapere precisamente chi l'avesse mandata quel giorno.
					Pensava soltanto che la giustizia umana si era legate le mani da sé, condannando
					Neli Casaccio; e che la giustizia divina doveva essere, in parte, già appagata
					dalla confessione spontaneamente e sinceramente fatta un'ora fa. Se il
					confessore non avea voluto imporgli una penitenza, se si era rifiutato di
					assolverlo, non era colpa sua.</p>
            <p>Forse, scegliendo un altro sacerdote... Si era lusingato che don Silvio La Ciura,
					tenuto per santo dal popolino – gli attribuivano anche parecchi miracoli –
					avesse dovuto giudicare meglio di tutti le circostanze per le quali un marchese
					di Roccaverdina era potuto diventare assassino.</p>
            <p>E spogliandosi per andare a letto, esaminava freddamente il suo stato d'animo di
					quei giorni.</p>
            <p>Una vampa di pazzia lo aveva avvolto! Si era creduto davvero stregato, come
					diceva mamma Grazia. Il colpo di fucile che aveva ucciso Rocco doveva però anche
					aver rotto la opera diabolica di quella donna, se egli si era sentito invadere
					immediatamente da invincibile avversione, da odio verso colei, appena ella
					poteva essere tutta sua, unicamente sua, come la desiderava e voleva prima di
					ammazzare lo spergiuro!</p>
            <p>E quel sant'uomo di don Silvio gli proponeva di denunciarsi, di prendere il posto
					di Neli Casaccio! Se Dio intanto aveva permesso che costui fosse condannato,
					voleva dire probabilmente che gli pesava addosso qualche altro grave delitto
					rimasto occulto.</p>
            <p>In quanto a lui, visto che il confessore si era rifiutato di assolverlo, perché
					non si sarebbe rivolto a chi sta più in su di qualunque confessore, a chi ha
					piena facoltà di sciogliere da tutti i peccati, al Papa in persona? Il Papa è
					Dio in terra. Col pretesto di un viaggio nel continente, egli sarebbe andato a
					Roma per buttarsi ai piedi di Sua Santità. – Doveva fondare un altare con messa
					perpetua? Dotare un orfanotrofio? Regalare un calice di oro con brillanti a San
					Pietro? – Purché il nome e l'onore dei marchesi di Roccaverdina non fosse
					macchiato!... Oh! Pio IX avrebbe capito subito le buone intenzioni di lui; non
					era povero di mente come don Silvio!</p>
            <p>E si era addormentato in ginocchio davanti a Pio IX che alzava la mano per
					assolverlo.</p>
            <p>Così si rimetteva alla solita vita con vivissima eccitazione di occuparsi, di
					stordirsi, quasi le energie del suo organismo volessero prendersi la rivincita
					dell'inerzia in cui le aveva lasciate per tanti mesi, abbandonando gli affari di
					campagna in mano di garzoni incapaci e senza scrupoli, di mezzadri che col
					pretesto della cattiva annata, oltre di non pagare i fitti, venivano a
					piangergli davanti per avere soccorsi di semenza e di alcune giornate di quegli
					aratri di nuovo modello da lui fatti venire da Milano. La lunga siccità aveva
					reso duri come il ferro i terreni, e i vomeri ordinari non riuscivano a
					spezzarli per preparare i maggesi.</p>
            <p>«Abbiamo la mano di Dio addosso!», conchiudevano malinconicamente.</p>
            <p>Egli non osava di rispondere, come le altre volte: «La vera mano di Dio che vi
					pesa addosso è la vostra pigrizia!».</p>
            <p>Guardava un po' scoraggiato anche lui quelle campagne dove non si scorgeva un fil
					d'erba, quel cielo che, da mesi e mesi, non mostrava agli occhi ansiosi l'ombra
					di una nuvoletta all'orizzonte. Soltanto l'Etna fumava, quasi volesse ingannare
					la gente facendo scambiare per nuvole le dense ondate di fumo del suo cratere,
					che il vento disperdeva lontano.</p>
            <p>Verso sera, la spianata del Castello si popolava di contadini, di gente di ogni
					condizione che venivano a interrogare il cielo per trarne qualche buon augurio.
					Le serate erano dolci, quantunque già si fosse alla fine di novembre. Non
					spirava un alito.</p>
            <p>Il canonico Cipolla, che aveva letto i giornali in Casino, prognosticava vicina
					la pioggia.</p>
            <p>«A Firenze piove da un mese, giorno e notte! In Lombardia, fiumi rigonfi
					straripano, allagano le campagne. Il cattivo tempo è in viaggio; arriverà anche
					qui!»</p>
            <p>E i contadini che stavano a udirlo a bocca aperta, volgevano gli occhi verso il
					levante per scorgere qualche indizio che annunziasse il prossimo arrivo del
						<emph rend="italic">cattivo tempo in viaggio</emph>, e sarebbe stato tempo
					benedetto!</p>
            <p>L'anno avanti non si era raccolto neppur tanto da compensare della semenza
					gettata nei solchi. Le ulive si erano rinsecchite su le piante. Per ciò tutti si
					sforzavano di raddoppiare la sementa, risparmiando il grano da molire,
					stringendosi le cigne dei calzoni attorno allo stomaco, sperando di rifarsi col
					nuovo raccolto.</p>
            <p>E il marchese parlava poco e senz'alzare la voce, ora passeggiando su e giù per
					la spianata, dal bastione allo zoccolo della croce, ora seduto su uno scalino di
					esso, sentendosi lentamente compenetrare dalla costernazione che si leggeva su
					tutti i volti e dalle parole di tristezza che uscivano dalla bocca di quei
					poveretti.</p>
            <p>Essi se ne andavano a uno a uno, a due, voltandosi indietro per dare un'ultima
					occhiata a quel cielo limpidissimo, a quelle campagne riarse, a quei monti
					lontani che non si erano coperti di neve e dietro i quali non si affacciava da
					mesi uno straccio di nuvoletta.</p>
            <p>Anche quei del <emph rend="italic">Casino</emph> che venivano lassù non a godere
					il fresco ma a spiare, come la povera gente, il cielo di bronzo, l'orizzonte
					senza vapori e l'Etna che fumava, anche quei del <emph rend="italic">Casino</emph> non discutevano più del sindaco, degli assessori, di tutte le
					loro misere gare municipali per cui ordinariamente si accapigliavano trovandosi
					insieme.</p>
            <p>«Sarà una mal'annata peggiore della precedente!»</p>
            <p>«I piccoli furti non si contano più!»</p>
            <p>«Che volete? La fame è cattiva consigliera!»</p>
            <p>«Dobbiamo pensare ai fatti nostri, marchese!»</p>
            <p>«Ognuno ha i suoi guai!», egli rispondeva.</p>
            <p>E siccome, una sera, assieme con altre persone, era venuto lassù anche il
					cavalier Pergola, suo cugino, col quale stava in rottura, il marchese fu
					costretto a rivolgere la parola pure a lui che si era avvicinato salutandolo il
					primo.</p>
            <p>Il cavaliere, ad arte o no, lo aveva toccato nel debole, domandandogli se era
					vero che quell'anno avrebbe adoperato la trebbiatrice a Margitello.</p>
            <p>«Forse, per prova, togliendola in prestito dal Comizio agrario provinciale.»</p>
            <p>«Voi potete farlo; ma i piccoli proprietari?»</p>
            <p>«Si tratterebbe di trasportare i covoni. La spesa verrebbe largamente compensata
					dalla celerità e dalla perfezione del lavoro. Margitello è un punto centrale...
					Noi abbiamo quel che ci meritiamo», aveva soggiunto il marchese. «Non ci curiamo
					di associarci, di riunire le nostre forze. Io vorrei mettermi avanti, ma mi
					sento cascare le braccia! Diffidiamo l'uno dell'altro! Non vogliamo scomodarci
					per affrontare le difficoltà, né correre i pericoli di una speculazione. Siamo
					tanti bambini che attendono di essere imboccati col cucchiaino... Vogliamo la
					pappa bell'e preparata!»</p>
            <p>«Parole d'oro!»</p>
            <p>«I nostri vini se li prende la Francia, con quattro soldi, e ce li rimanda
					trasformati in Bordeaux. I nostri olii sono buoni appena per saponi o per
					macchine, e abbiamo intanto le migliori ulive del mondo. Io ho prodotto vini,
					così, per saggio, da mettersi in tasca tutti i Bordeaux, tutti gli Xeres, tutti
					i Reni dell'universo; olii da dar dei punti a quei di Lucca e di Nizza... Ma
					bisognerebbe produrre in grande, esportare... E non parlo dei formaggi, del
					burro...!»</p>
            <p>Erano rimasti soli lassù, senz'accorgersi che la sera si era inoltrata; il
					plenilunio ingannava.</p>
            <p>All'ultimo, il cavalier Pergola gli aveva detto:</p>
            <p>«Pur troppo è così! Siamo ancora mezzi barbari!... Ecco: per parlare di noi,
					giacché l'occasione è capitata, noi ci guardiamo da un bel pezzo in cagnesco.
					Perché? Per un pregiudizio. Non ho sposato in chiesa! È il mio gran delitto.
					Vostro zio non vuol vedere in viso, nemmeno da lontano, sua figlia! Voi avete
					fatto lo stesso con me».</p>
            <p>«Il torto è vostro, cugino! Siete scomunicato, non lo sapete? E fate vivere in
					peccato mortale anche quella poveretta!»</p>
            <p>«Perché un prete sudicio non ci ha buttato addosso due gocce di acqua
					salata?»</p>
            <p>«Benedetta, cugino! Dio vuole così!»</p>
            <p>«Quale Dio? Chi lo ha visto cotesto Dio?»</p>
            <p>«Io vi rispondo come don Silvio La Ciura, quando don Aquilante voleva provargli
					che le persone della Santissima Trinità sono quattro: il Padre, il Figlio, lo
					Spirito Santo e il Dio che vien formato dalla riunione di tutti e tre.»</p>
            <p>«E che rispose quel bestione?»</p>
            <p>«Tre! Tre! Tre! E s'inginocchiò e baciò per terra... Lasciamo andare questo
					discorso.»</p>
            <p>«Ebbene, scomunicato qual sono, io sto bene quanto gli altri. Che mi fa la
					pretesa scomunica? Niente. Se fosse vera, dovrei vedermi cascare i panni
					d'addosso; le mie campagne non dovrebbero fruttare; i miei affari andare a
					rotoli. Invece! Guardate là. Che cosa concludono quei gonzi che si affollano
					dietro a don Silvio, recitando il rosario del Sagramento, con la croce e i
					lanternoni, in processione per le vie? Sciupano scarpe e fiato. Da mesi, ogni
					sera, essi vanno attorno, mettendo malinconia alla gente, invocando la pioggia.
					Se esistesse davvero un Dio che fa la pioggia e il bel tempo, avrebbe dovuto
					muoversi a compassione. Non piove e non pioverà fino a che le leggi della
					Natura...»</p>
            <p>«La Natura? Che cos'è?»</p>
            <p>«Il mondo, il cielo, l'universo, la materia; non c'è altro! E piove quando deve
					piovere, quando può piovere. E se noi crepiamo di fame, la Natura non si turba
					per ciò. Siamo insetti impercettibili di fronte al Creato.»</p>
            <p>«Ma cotesta Natura chi l'ha fatta?»</p>
            <p>«Nessuno. Si è fatta da sé, e da per sé...»</p>
            <p>«Chi ve l'ha insegnate tutte queste fandonie?»</p>
            <p>«Chi? I libri che voialtri non leggete. Fandonie? Verità sacrosante; e i preti
					che hanno paura di perdere la cuccagna, se esse si diffondono nel popolo...»</p>
            <p>«Voi l'avete sempre coi preti!»</p>
            <p>«Sono nemici d'ogni bene dell'umanità.»</p>
            <p>Tacquero, per guardare la folla fermatasi e inginocchiatasi laggiù davanti a la
					chiesa di Sant'Isidoro recitando il rosario del Sagramento dietro a don Silvio
					che portava la croce nera, tra una dozzina di lanternoni. Si udivano distinte le
					parole cantate:</p>
            <p>«E cento mìlia volte sia lodato e ringraziato...!».</p>
            <p>In quel momento la campana del convento di Sant'Antonio dava il segno dell'un'ora
					di notte.</p>
            <p>Il marchese si avviò.</p>
            <p>Al lume di luna, si vedeva la folla dei preganti che sfilava inoltrandosi per la
					via di rimpetto, dietro la croce nera e le fiammelle gialle dei lanternoni che
					pareva traballassero.</p>
         </div>
         <div type="chapter" xml:id="ITA19010011" n="11">
            <head>XI.</head>
            <p>Rocco Criscione, Agrippina Solmo, le Assise, la stessa nottata della confessione
					erano ormai pel marchese di Roccaverdina persone ed avvenimenti così lontani,
					ch'egli stesso si maravigliava di questo strano fenomeno della sua memoria.</p>
            <p>Di tratto in tratto però, con lunghi intervalli, qualcuna di quelle figure gli si
					rizzava improvvisamente davanti e lo faceva sobbalzare, quasi apparizione
					reale.</p>
            <p>Rivedeva ora Rocco ora la Solmo in un particolare atteggiamento, come li aveva
					visti anni addietro, in qualche circostanza insignificante, in campagna o in
					casa sua; e non riusciva a spiegarsi perché mai quei ricordi gli scattassero
					dalle oscure profondità del cervello limpidi, precisi, senza che nessun
					apparente richiamo avesse potuto sollecitarli.</p>
            <p>Rocco che maneggiava un arnese rusticano; che mangiava sul desco di pietra, nella
					corte di Margitello, un'insalata di pomidori, col fiasco di terracotta stagnata
					da un lato, e con la grossa pagnotta di pane scuro dall'altro, nell'atto di
					tagliarsene larghe fette da intingere nel condimento. La Solmo, coi capelli
					disciolti, quando si pettinava in maniche di camicia, e buttava indietro, con
					grazioso movimento della testa, parte della chioma nera e folta, legata rasente
					la nuca con la stringa; o quando, lavata e pettinata, innaffiava le graste di
					basilico e di garofani su pei terrazzini, orgogliosa di quei folti e
					rotondeggianti cesti di basilico, che ella accarezzava con le mani per
					impregnarsele di odore e annusarle deliziata.</p>
            <p>E mai l'uno o l'altra in circostanze gravi, in atteggiamenti di rimprovero o di
					accusa, o semplicemente in atto di discorrere con lui o di stare ad ascoltarlo,
					no; ma occupati in qualche faccenda per conto loro, senza sospetto di essere
					osservati.</p>
            <p>Apparivano improvvisamente e allo stesso modo sparivano, e non gli lasciavano
					altra impressione all'infuori dello sbalzo e di quella curiosità di sapere per
					quale nascosta ragione fossero apparsi e spariti.</p>
            <p>Soltanto allorché, allo stesso modo, egli rivedeva il gran Crocifisso che lo
					guardava, lo guardava con gli occhi velati dallo spasimo dell'agonia, agitando
					le labbra tumide e pavonazze per pronunziare parole che non prendevano suono,
					soltanto allora egli si sentiva rimescolare da terrore quasi puerile, e chiamava
					subito:</p>
            <p>«Mamma Grazia!».</p>
            <p>In quel momento voleva qualcuno che gli stesse vicino e lo aiutasse a vincere
					quell'impressione.</p>
            <p>Mamma Grazia accorreva.</p>
            <p>«Che vuoi, figlio mio?»</p>
            <p>Ed egli la intratteneva con un pretesto qualunque, fino a che la interna visione
					non si affievoliva, non si scancellava e non lo lasciava di nuovo
					tranquillo.</p>
            <p>Qualche volta gli passava anche per la testa il timore che don Silvio andasse a
					denunciarlo, in un impeto d'ingenuità o di compassione pel condannato a
					torto.</p>
            <p>Incontrandolo, è vero, il sant'uomo lo salutava umilmente, al suo solito, con
					quel soave sorriso che gli illuminava il volto pallido e scarno. Il saluto:
					«Buon giorno, marchese!», «Servo suo, marchese!», aveva però, o gli sembrava, la
					stessa intonazione delle ultime sue parole in quella notte, miste di compianto e
					di rimprovero: «Ho dimenticato!... Ah, signor marchese! Ah, signor marchese!».
					Ma la convinzione che i confessori, per speciale grazia divina, non potessero
					rivelare i peccati dei penitenti, lo rassicurava.</p>
            <p>Infine, che prove avrebbe potuto dare don Silvio? La sola sua affermazione non
					era sufficiente!</p>
            <p>Per tutto questo, sere addietro, egli aveva ascoltato senza indignarsi le empietà
					del cugino Pergola, e poi le aveva ripensate lungamente, ripetendosi spesso:</p>
            <p>«E se ha ragione lui?... Non è solo nel pensare così... E se ha ragione
					lui?».</p>
            <p>Il marchese non si era mai occupato di quelle intricate questioni, come non si
					era mai occupato di politica, di amministrazione comunale, né di tante altre
					cose che non lo riguardavano da vicino. Doveva badare ai suoi affari, non voleva
					avere grattacapi per nessuno.</p>
            <p>Che gl'importava che fosse re Ferdinando II, o <emph rend="italic">Franceschiello</emph>, o Vittorio Emanuele? Tanto, era la stessa solfa:
					«Pagare tasse!». La libertà? Ma egli aveva sempre fatto quel che gli era parso e
					piaciuto. Si sentiva meglio di un re in casa sua. Comandava ed era obbedito più
					di Vittorio Emanuele che non poteva far niente, dicevano, senza il consenso dei
					ministri. E allora che valeva l'essere re?</p>
            <p>In quanto alla religione... No! No! Il cugino Pergola, con quei libri proibiti,
					aveva dato l'anima al diavolo. Era protestante, frammassone, ateo; bestemmiava
					peggio di un turco...</p>
            <p>Bestemmiava anche lui, ne conveniva, ma per cattiva abitudine, perché aveva da
					fare con gente che non capiva le ragioni, ma le parolacce. E poi, una cosa era
					il praticar poco la religione, un'altra il negare l'esistenza di Dio, della
					Madonna, dei Santi!</p>
            <p>Intanto, quando si era fortificato, per un poco, contro l'impressione dei
					discorsi del cugino, la pulce cominciava a ronzargli dentro l'orecchio:</p>
            <p>«E se ha ragione lui? E se ha ragione lui?».</p>
            <p>Una mattina quel demonio tentatore era andato insolitamente a fargli una
					visita.</p>
            <p>«Vedete, caro cugino! Sono più cristiano di tutti voialtri; dimentico le offese.
					Non vi dispiacerà, spero, che sia venuto a trovarvi. Io sono indulgente. Capisco
					le debolezze umane, come le chiamano i preti. Quando tutti vi biasimavano perché
					tenevate in casa la Solmo, vi difendevo, solo contro tutti i parenti. Mio
					suocero, vostro zio, buttava fuoco e fiamme dalla bocca e dagli occhi; la zia
					baronessa, peggio. Credete che fosse per la morale? Per vanità, per interesse.
					Avevano paura che la sposaste... Oh, io l'avrei sposata per dispetto. Belloccia,
					giovane, onesta, via, più di parecchie maritate... Siete stato troppo buono!
					Basta; avete fatto il comodo vostro; ve ne siete sbarazzato. Potrete
					ricominciare con un'altra.»</p>
            <p>«Ah, no!», esclamò il marchese.</p>
            <p>«Perché? Per quel che direbbe la gente? Lasciatela strillare! Voi fate una vita
					impossibile. Siete il marchese di Roccaverdina e non contate per niente. Se
					fossi nei vostri panni, non si dovrebbe muovere foglia in paese senza il mio
					consenso; e anche per fare un po' di bene. Vi siete imprigionato qui, come se il
					mondo non esistesse.»</p>
            <p>«Bado agli affari miei.»</p>
            <p>«Potreste badarvi egualmente. Accumulate quattrini? A che scopo? Quando il danaro
					non serve a far godere la vita, è cosa senza valore.»</p>
            <p>«La godo a modo mio.»</p>
            <p>«Avete gli occhi chiusi, caro cugino. Se credete di guadagnarvi il paradiso!...
					Il paradiso è quaggiù, mentre respiriamo e viviamo. Dopo, si diventa un pugno di
					cenere e tutto è finito.»</p>
            <p>«E l'anima?»</p>
            <p>«Ma che anima! L'anima è il corpo che funziona; morto il corpo, morta l'anima.
					Chi ha mai visto un'anima? Soltanto don Aquilante e i pochi pazzi suoi pari si
					illudono di parlare con gli Spiriti.»</p>
            <p>«Che ci assicura che sia come dite voi?»</p>
            <p>«La scienza, l'esperienza. Nessuno è mai tornato dall'altro mondo... Ma già, per
					voi, le fandonie dei preti sono verità sacrosante.»</p>
            <p>«Le ha rivelate Dio.»</p>
            <p>«A chi? Se riflettete un momento, vi avvedreste di qual ammasso di contraddizioni
					è composta la Fede. E i preti, che la sanno lunga, dicono: "Fate quel che vi
					diciamo noi, non quel che facciamo noi!".»</p>
            <p>«Sono uomini anche loro...»</p>
            <p>«Siamo uomini pure noi; ci lascino tranquilli!»</p>
            <p>«Perché Dio ci ha dunque creati?»</p>
            <p>«Non ci ha creato nessuno! La Natura ha prodotto un primo animale e da esso, per
					trasformazioni e perfezionamenti, siamo venuti fuori noi. Siamo figli di
					scimmia, animali come gli altri animali.»</p>
            <p>«Oh, questo poi!...»</p>
            <p>«Animalissimi! Solamente, invece dell'istinto, abbiamo la ragione; ed è la stessa
					cosa. Con la scusa della ragione, facciamo però tante cose irragionevoli.
					Abbiamo inventato l'anima immortale, il paradiso, l'inferno... I cani, gli
					uccelli hanno l'anima anch'essi. Dove vanno le anime loro dopo la morte? C'è il
					paradiso dei cani? C'è l'inferno degli uccelli? Sciocchezze! Fantasticherie!
					Tutte invenzioni dei preti. E quando si avvedono che una loro balordaggine non
					si regge più, ne inventano subito un'altra. I sacerdoti pagani: Giove, Giunone,
					cento mila divinità. I preti cattolici hanno preso Dio agli ebrei e hanno
					inventato Gesù Cristo.»</p>
            <p>«State zitto! Inventato?»</p>
            <p>«Gesù Cristo era un uomo come voi e come me, bravo, caritatevole, che odiava i
					sacerdoti, che non voleva templi... Che ne hanno fatto i preti? Un Dio, col
					papa, coi cardinali, con chiese piene di fantocci, di madonne e di santi...»</p>
            <p>«State zitto! State zitto!»</p>
            <p>Il cavalier Pergola scoppiò a ridere.</p>
            <p>«Che? Temete che ci si sprofondi il pavimento sotto i piedi? Ecco; non si
					sprofonda niente!... Ah! Ah! Ah! Voglio portarvi certi libri. Dovete leggerli;
					tanto, non avete nulla da fare.»</p>
            <p>«Sono proibiti.»</p>
            <p>«Figuratevi! I preti vorrebbero impedire il trionfo della verità...»</p>
            <p>E mentre il cavalier Pergola, parlando, agitava i quattro peli della barbetta che
					gli orlava il mento, il marchese si meravigliava di stare ad ascoltarlo con
					grande interesse.</p>
            <p>Se fosse così, come diceva il cugino?</p>
            <p>Si sentiva rimescolato, quasi una mano crudele tentasse di strappargli dalle
					viscere qualcosa di vivo e di tenace.</p>
            <p>«Secondo voi», disse, «ognuno potrebbe commettere qualunque delitto e
					scialarsela, giacché non c'è inferno né paradiso.»</p>
            <p>«C'è la legge, fin dove può; c'è la coscienza umana che ci dice: Non fare agli
					altri quel che non vuoi fatto a te stesso!»</p>
            <p>«È uno dei dieci comandamenti di Dio.»</p>
            <p>«Di Mosè, che era un gran sapiente, un politicone come non ne nascono più.
					Fingeva di salire sul Sinai a discorrere col Padre Eterno, quando era cattivo
					tempo e tonava; e poi veniva giù: "Il Padre Eterno mi ha detto questo; il Padre
					Eterno ordina quest'altro!". E faceva bene; col popolo ignorante si deve agire
					così... Dopo che avrete letto quei libri di cui vi ho parlato...»</p>
            <p>«Non li leggerò; è inutile prestarmeli. Non voglio guastarmi la testa.»</p>
            <p>Eppure li lesse, con una specie di terrore, e li rilesse anche. Ragionavano assai
					meglio del cugino, che riferiva le cose buccia buccia, e, sentendosi a corto di
					argomenti, scaraventava fuori due, tre bestemmie in fila per sfogarsi contro i
					preti, contro il papa, fin contro il governo che non li impiccava tutti.</p>
            <p>«Eh?», gli domandava il cavaliere. «Vi siete convinto?»</p>
            <p>Tutte le cose lette gli turbinavano nella mente e nella coscienza, senza che egli
					avesse coraggio di mostrargli che lo avevano scosso.</p>
            <p>Gli sembrava di essere penetrato in una regione nuova, dove si respirava meglio,
					con più larghi polmoni, ma dove egli si sentiva ancora, come le persone arrivate
					di recente, un po' sbalordito e solo. Bisognava abituarsi; e si accorgeva con
					piacere che non era difficile. Di giorno in giorno, rimuginando le cose udite e
					lette, vedeva che una difficoltà, una repugnanza, un ostacolo erano già
					superati.</p>
            <p>Incontrando don Silvio, al saluto: «<emph rend="italic">Servo suo,
						marchese!</emph>», ora rispondeva con tono di celata ironia, quasi volesse
					dirgli: «Non me la date più a intendere, prete mio!». E si sbalordiva di
					sorprendersi a pensare così.</p>
            <p>Certe sere, durante la cena, dal balcone aperto, gli arrivava all'orecchio il
					confuso rumore delle voci che andavano cantando il rosario del Sagramento dietro
					a don Silvio, in penitenza per la siccità; e alzava le spalle, compassionando
					quei poveretti che sciupavano scarpe e fiato, ripeteva le stesse parole del
					cugino, con la speranza che il cielo si movesse a pietà di loro!</p>
            <p>E non si turbava più, se udiva nella notte il rauco ritornello cantilenato dalla
					zia Mariangela:</p>
            <p>«Cento mila diavoli al palazzo dei Roccaverdina! Oh! Oh! Cento mila...».</p>
            <p>Quei diavoli mandati attorno dalla povera pazza, cento mila qua, cento mila là,
					per tutte le case dei ricchi, gli facevano soltanto rivedere con l'immaginazione
					la figura della infelice, che portava i capelli tagliati alla mascolina, coperta
					di cenci, pavonazza in viso pel sangue che le saliva alla testa. Così andava
					girando per le vie, sboccata ma innocua, quando il marito non la incatenava al
					muro come una bestia feroce, per costringerla a restare in casa.</p>
            <p>Ma poi, appena egli credeva di essere già certo, ridiveniva a poco a poco
					perplesso. A letto, prima di addormentarsi, in campagna sorvegliando i lavori e
					dando ordini, nell'andare e venire da Ràbbato a Margitello, o a Casalicchio, o a
					Poggiogrande, rannicchiato in fondo alla carrozza, tutte quelle storie del
					cugino, tutte le cose lette e rilette gli crollavano nella mente come un giuoco
					di carte.</p>
            <p>E riprendeva a pensare al progettato viaggio in Roma, per farsi assolvere dal
					papa.</p>
            <p>Nel dubbio, non era meglio mettersi in salvo?</p>
            <p>Intanto l'irrequietezza lo riafferrava. Il cugino Pergola aveva ragione quando
					gli diceva: «Voi fate una vita impossibile!».</p>
            <p>E la zia baronessa aveva pure ragione:</p>
            <p>«Perché non vuoi? Perché?».</p>
            <p>Inoltre, in fondo in fondo al cuore, l'odio ora gli rimescolava più spesso i
					ricordi di Agrippina Solmo.</p>
            <p>«Potrete ricominciare con un'altra!», gli aveva suggerito il cugino Pergola.</p>
            <p>«Oh, no! Oh, no!»</p>
            <p>E rimpiangeva la calma felicità di quegli anni in cui non dava retta a nessuno e
					faceva il piacer suo; e la sua casa era pulita come uno specchio, ed egli
					possedeva non un'amante delle solite, ma una vera schiava, buona, sottomessa...
					che aveva anche il gran pregio di non fare figliuoli!</p>
            <p>Ah, se non avesse ascoltato i rimproveri e i suggerimenti della zia
					baronessa!</p>
            <p>Niente sarebbe accaduto di quel che era accaduto! Ed egli non si sarebbe trovato
					un delitto su la coscienza – gli sembrava quasi incredibile! – e Agrippina Solmo
					starebbe ancora là...</p>
            <p>«E dire che c'è gente che m'invidia!», sospirava, scotendo la testa.</p>
         </div>
         <div type="chapter" xml:id="ITA19010012" n="12">
            <head>XII.</head>
            <p>Quella domenica andando, cosa insolita, dalla zia baronessa senza che fosse
					mandato a chiamare, il marchese ebbe la sorpresa di trovarvi la signorina Mugnos
					accompagnata dalla sorella minore e dalla serva.</p>
            <p>Riconosciuta costei nell'anticamera, dove don Carmelo le dava spiegazioni, a modo
					suo, intorno a certi ritratti di antichi personaggi dei Lagomorto, appesi ai due
					lati della stanza sopra le cassapanche strette e lunghe con spalliere ornate
					dello stemma gentilizio rozzamente dipinto, il marchese aveva subito indovinato
					chi si trovava dalla zia. E suo primo movimento era stato quello di tornare
					addietro; per timidezza, come ai tempi ormai lontani in cui non aveva osato di
					fare alla giovinetta un'aperta dichiarazione; e anche per vergogna di trovarsi
					ora faccia a faccia con lei che già sapeva le intenzioni della zia baronessa e,
					forse, pure le riluttanze di lui, non essendo la prudenza una delle principali
					virtù della vecchia signora.</p>
            <p>Ma don Carmelo era corso ad annunciare alla padrona:</p>
            <p>«C'è il marchese!».</p>
            <p>E per alcuni istanti anche la baronessa si era trovata in imbarazzo.</p>
            <p>«Si parlava della mal'annata», ella riprese. «Si può parlar d'altro? La povera
					gente muore di fame. È uno strazio!»</p>
            <p>«Dicono che il governo manderà dei soccorsi», fece il marchese.</p>
            <p>«E queste cucine... come le chiamano?»</p>
            <p>«Economiche. Distribuiranno, per pochi soldi o gratis, minestre di riso e pane.
					Al Municipio sono in faccende per metterle su.»</p>
            <p>Tacquero.</p>
            <p>La signorina Zòsima, la maggiore delle Mugnos, non aveva detto una parola e non
					aveva alzato gli occhi.</p>
            <p>La minore avea continuato ad andare attorno pel camerone, osservando minutamente
					i vecchi mobili e i quadri, dopo aver risposto con un inchino al saluto del
					marchese quando era entrato.</p>
            <p>Così egli, trovandosi ora a lato della baronessa e di faccia a colei che era
					stata la sua breve passione giovanile, si sentiva su le spine; e non sapendo
					come riattaccare la conversazione, si arrabbiava internamente contro la zia che
					non gli veniva in aiuto e che pareva lo facesse a posta, per costringerlo a
					parlare.</p>
            <p>Ah! Era molto cangiata la Mugnos.</p>
            <p>E il viso pallido, con quei capelli castagni pettinati all'antica, semplicemente,
					con quel fazzoletto di seta scuro che glielo contornava, e col vestito quasi
					nero, semplicissimo anch'esso, mostrava più anni che ella non avesse in
					realtà.</p>
            <p>Qualche cosa però della primitiva grazia sussisteva tuttavia nei lineamenti,
					nell'espressione; qualche cosa di soave, di gentile, di signorile, quantunque la
					modesta decenza dell'abito lasciasse scorgere la triste condizione in cui la
					famiglia era caduta per colpa del padre.</p>
            <p>Costui aveva voluto vivere sempre da signore, senza far niente, indebitandosi,
					vendendo a uno a uno i fondi, le case, i canoni, tutto, pei vizii della gola e
					del giuoco. Era morto all'improvviso, a tavola; e, dalla mattina alla sera, la
					sua famiglia s'era vista sprofondare in un abisso.</p>
            <p>Metà della scarsa dote della vedova, strappata a stento alle rapaci mani dei
					creditori accorsi subito, come corvi, faceva vivere miseramente lei e le figlie.
					Tutte e tre lavoravano, nascondendosi per pudore, di cucito, di ricamo o filando
					lino (così correva voce) fino a tarda notte, chiuse in casa come monache,
					uscendo soltanto le domeniche per la messa cantata o per qualche rarissima
					visita. E si intristivano in quelle stanze quasi nude, dormendo su pagliaricci
					perché avevano dovuto vendere fin la lana delle materassa, orgogliose però di
					non chiedere niente a nessuno; la mamma, invocando silenziosamente la morte che
					si era dimenticata di venire a prendersela, e paventando nello stesso tempo, ma
					soltanto per quelle due angeliche creature, che essa venisse; le figlie,
					rassegnate a tutto e non lamentandosi mai.</p>
            <p>Queste cose, parte egli le aveva sapute dalla baronessa; parte, da don Aquilante
					che, come avvocato, aveva dovuto rimediare per loro parecchi brutti affari,
					servendole con premura di amico, disinteressatamente. E la baronessa,
					dicendogli, l'altra volta: «Faresti la tua felicità e anche un'opera buona»,
					accennava appunto a tali circostanze, che ella, evitando di offendere la
					dignitosa verecondia delle tre donne e con diversi delicati pretesti, si era
					sempre ingegnata di raddolcire.</p>
            <p>Il marchese intanto, durante quei momenti di silenzio, si sentiva invadere da un
					impeto improvviso. La voce della coscienza gli suggeriva:</p>
            <p>«Se tu lasci passare quest'occasione, se tu non parli ora, non si darà più il
					caso, mai più! E non potrai rimediare!».</p>
            <p>Questa voce era la conseguenza di quel che aveva pensato e fantasticato nei
					giorni avanti, quando avea fin temuto di vedersi di nuovo in balìa dei
					rinascenti stimoli che gli facevano rimpiangere il passato, quasi la creduta
						<emph rend="italic">fattura</emph> di Agrippina Solmo tornasse a oprargli
					addosso.</p>
            <p>Era anche la conseguenza della decisione da lui presa di far vita nuova, con
					intendimenti nuovi; di mescolarsi con gli altri, di agire insieme con gli altri,
					di non rimanere più oltre un'ombra, un nome, come aveva fatto fin allora.</p>
            <p>Il cugino diceva benissimo:</p>
            <p>«Il paradiso è quaggiù, se sappiamo godercelo!».</p>
            <p>E, ora, il marchese voleva goderselo, largamente; convinto ormai che appena morti
					si è morti per sempre. Non se ne sa niente di certo, per lo meno; e poteva
					darsi, in ogni caso, che nel mondo di là fossero più di manica larga dei
					confessori di quaggiù.</p>
            <p>In quanto a Neli Casaccio... Soccorrendone sotto mano, per mezzo di mamma Grazia,
					la famiglia, il marchese si era già messo l'animo in pace.</p>
            <p>E poiché si trovava là, di faccia alla signorina Mugnos che non osava di
					guardarlo; e poiché sentiva l'impulso di non lasciarsi sfuggire l'occasione, e
					il cuore gli predicava: «O ora, o il caso non si darà più, mai più!», egli
					cercava una parola, una frase con cui riprendere il discorso, quando la
					baronessa ruppe il silenzio:</p>
            <p>«Ebbene? Non vi dite niente? Come se non vi foste mai conosciuti!».</p>
            <p>«Zòsima!», esclamò il marchese. «Permettetemi di chiamarvi così, come anni fa...
					Ricordate?»</p>
            <p>La signorina Mugnos alzò gli occhi, e un dolente sorriso le fiorì su le labbra;
					ma si spense subito.</p>
            <p>La baronessa allora si rizzò da sedere con la scusa di mostrare all'altra sorella
					certi oggetti curiosi, conservati in una cassetta del cantonale davanti a cui
					quella si era fermata.</p>
            <p>Rimasti soli, Zòsima e lui, il marchese esitò un istante. L'atto della zia
					baronessa gli aveva fatto smarrire il filo delle idee, ed egli cercava di
					rintracciarlo.</p>
            <p>«Ricordate?», poi replicò.</p>
            <p>«Non ho mai dimenticato!»</p>
            <p>«E nel cuore non avete niente, proprio niente, contro di me?»</p>
            <p>«Che mi avete fatto di male?»</p>
            <p>«Ho fatto molto male a voi e me; ora lo comprendo. E... se fosse
					possibile...»</p>
            <p>«Ormai!», ella rispose con una leggera mossa delle spalle.</p>
            <p>«La mia vita, finora, è stata un grande sbaglio, da cima a fondo», continuò il
					marchese. «Peggio che uno sbaglio, forse!... Ma non sono così vecchio da non
					poter rimediare.»</p>
            <p>«Tante cose sono cangiate; io, soprattutto. Mi avreste riconosciuta incontrandomi
					altrove? Sono parecchi, parecchi anni che non ci troviamo faccia a faccia. Siamo
					due fantasmi venuti fuori chi sa come!... Non vi pare?»</p>
            <p>«Voglio rinunciare al mio isolamento; voglio vivere come gli altri, in mezzo agli
					altri.»</p>
            <p>«Fate bene.»</p>
            <p>«La zia baronessa vi ha parlato qualche volta...»</p>
            <p>«La baronessa è buona, e s'illude riguardo a me!»</p>
            <p>«In che modo? Perché s'illude?»</p>
            <p>«Non so che dire. In questo momento mi par di sognare di star qui, a discorrere
					insieme.»</p>
            <p>«E non vi dispiacerebbe di svegliarvi e di accorgervi che avete sognato?»</p>
            <p>«Da anni, non mi dispiace più nulla. Voi sapete quel che è avvenuto in casa
					nostra. Mi sembra ovvio, naturale che le disgrazie si seguano e si somiglino,
					anzi, che non si somiglino!»</p>
            <p>«Bel tempo e cattivo tempo non durano gran tempo! dice il proverbio.»</p>
            <p>«I proverbi dicono tante cose!»</p>
            <p>«Riflettete. Se noi ci fossimo incontrati di nuovo un anno fa, io non vi avrei
					parlato così; forse avrei evitato di rivolgervi la parola. Ero altro uomo un
					anno fa!... Ero un bruto! Lasciatemelo dire; lasciatemi arrossire davanti a voi!
					Oggi, tutto mi sembra congiurare perché ogni cosa si muti per voi e per me. Non
					sapevo di trovarvi qui. Non credevo che avrei avuto il coraggio di dirvi, e con
					l'animo con cui ve l'ho detto: ricordate?»</p>
            <p>«Mia sorella si volta spesso a guardarmi, meravigliata di vederci discorrere
					insieme. Quando mi domanderà: "Che cosa ti ha detto?" io non saprò...»</p>
            <p>«Rispondetele: "Mi ha detto se voglio fargli l'onore di essere la marchesa di
					Roccaverdina!".»</p>
            <p>«No, marchese! Ormai!... E per tante ragioni. L'onore sarebbe mio; ma,
					ripensateci!... Ormai!»</p>
            <p>«E se insistessi? E se vi dicessi che voi commettereste una cattiva azione,
					rifiutando di cooperare alla rinnovazione della mia vita? Non chiedo una pronta
					risposta... Se poi il cuore vi consigliasse di no; se il mio passato v'ispirasse
					repugnanza – può darsi – non sarebbe giusto che vi sacrificaste. Consultate
					vostra madre. Darete la risposta alla zia.»</p>
            <p>Egli si era chinato verso di lei per dirle sommessamente e rapidamente queste
					ultime parole, tanto era grande il suo stupore di aver potuto parlare a quella
					maniera, con delicatezza di voce e di forma che ignorava di possedere, e non
					meno grande il timore che non potesse andar oltre senza riprendere la sua
					abituale rozzezza.</p>
            <p>La baronessa veniva a rioccupare il suo posto.</p>
            <p>«Vi siete riconosciuti, finalmente!»</p>
            <p>«Un poco», rispose il marchese ridendo.</p>
            <p>La signorina Mugnos lo supplicò, con gli occhi, di non tornare sul soggetto della
					loro conversazione. E, rassicurandola allo stesso modo, egli fu lieto di
					scorgere una notevole trasformazione in lei, quasi un'istantanea rifioritura di
					grazia e di giovinezza che le coloriva leggermente la bianca pelle della faccia,
					le ravvivava le labbra, le accendeva le pupille, e le metteva un dolce tremito
					nella voce, allorché domandò alla sorella Cristina se non le paresse che la
					mamma poteva stare in pensiero, vedendole ritardare.</p>
            <p>La giovane, accostatasi timidamente, rispose:</p>
            <p>«La mamma sa che dopo la messa dovevamo venire qui».</p>
            <p>«Tu non conosci mio nipote», le disse la baronessa.</p>
            <p>«Era bambina allora», soggiunse il marchese.</p>
            <p>«Di vista, sì», fece Cristina. «Me lo ha indicato Zòsima, dalla finestra che dà
					su lo stradone. Passa spesso, in carrozza.»</p>
            <p>«Com'è il mondo!», esclamò la baronessa. «Nello stesso paese, nello stesso
					quartiere – no, veramente voi siete del quartiere di San Paolo; non è in capo al
					mondo, infine! – e persone amiche non s'incontrano da anni, quasi vivessero
					separate da grandi distanze!»</p>
            <p>«Per noi», disse Cristina, «il mondo è racchiuso tutto nelle quattro mura di casa
					nostra.»</p>
            <p>«Anche per me, figlia mia! Ma io sono vecchia e non me n'importa niente.»</p>
            <p>«Non ce n'importa niente neppure a noi, baronessa», rispose Zòsima. «Siamo
					abituate... Ormai!»</p>
            <p>«Ah, tu con questo "ormai!"»</p>
            <p>«La zia mi ha tolto di bocca quel che stavo per dire. Perché: "Ormai! Ormai!".
					Perché?»</p>
            <p>«Perché è così!», disse Zòsima tristamente.</p>
            <p>Dai seggioloni dov'erano accovacciati, due canini ricominciarono a tossire con
					rauchi scoppi.</p>
            <p>«Senti?», disse la baronessa al marchese. «Tossono da quattro giorni, poveretti!
					Non si muovono più dalla cuccia.»</p>
            <p>«Sono vecchi, zia.»</p>
            <p>«Gli altri due li tengo in camera mia; ho paura che si contagino. Questi bevono
					appena un po' di latte caldo. Se morissero, nepote mio, sarebbe malaugurio per
					me!»</p>
            <p>«Dicevate la stessa cosa anni fa, quando morirono prima <emph rend="italic">Bella</emph> e poi <emph rend="italic">Fifì</emph>.»</p>
            <p>«Senti? Senti? Mi strappano l'anima.»</p>
            <p>Zòsima lo guardò sorridendo benignamente del gesto della baronessa che aveva
					portato le mani alle orecchie per non sentire i rauchi scoppi di tosse.</p>
            <p>Ed egli andò via con la soave impressione di quel sorriso che gli illuminò il
					cuore parecchi giorni.</p>
         </div>
         <div type="chapter" xml:id="ITA19010013" n="13">
            <head>XIII.</head>
            <p>Non già che il marchese fosse innamorato come un giovanotto (egli anzi si
					meravigliava un po' di non provare per la Mugnos qualche cosa di più che un
					sentimento di gratitudine e di rispetto), ma perché la immagine di lei
					sorridente lo rasserenava tenendolo occupato. La risposta poteva essere diversa
					da quella che egli desiderava?</p>
            <p>Intanto bisognava pensare a ripulire la casa, a farvi grandi mutamenti. Mai, come
					in quei giorni, essa non gli era sembrata un laberinto.</p>
            <p>Ah, quel marchese <emph rend="italic">grande</emph>, che aveva avuto il mal del
					calcinaccio in città e in campagna! Fare e disfare era stato per lui davvero
					tutto un lavorare.</p>
            <p>Che mostruosità quella massiccia facciata, con lo smisurato portone e le pesanti
					mensole dei balconi, in quel vicoluccio, tra casette che non permettevano di
					poterla osservare da vicino! E il brutto atrio, col pozzo in mezzo, la stalla a
					destra, la cantina a sinistra, e in fondo la legnaia e la pagliera da far andare
					in fiamme tutta la casa, se qualcuno vi avesse buttato un zolfanello acceso! E
					la scala! Buia, storta, non poteva servire ad altro che a far scavezzare l'osso
					del collo alla gente. Inutile anche, perché dal lato opposto si entrava a pian
					terreno, e soltanto affacciandosi ai balconi si capiva di trovarsi al terzo
					piano.</p>
            <p>Egli già aveva tracciato uno schizzo dei mutamenti da fare. Ma l'ingegnere, che
					mostrava di non raccapezzarsi, avea voluto, innanzitutto, rendersi conto della
					solidità dei muri sottostanti, delle volte, della possibilità dei passaggi da
					praticare.</p>
            <p>«Capisce, marchese!...»</p>
            <p>Parlava con aria severa, di uomo che la sa lunga e che vuole far valere la sua
					scienza, stirandosi le grige fedine alla Francesco-Giuseppe, girando il collo
					dentro il largo colletto con lunghe punte a canale, aggiustandosi gli occhiali
					affumicati, a capestro, le cui enormi lenti rotonde sembravano due buchi neri
					sotto la fronte. Il marchese avea cominciato a irritarsi delle minute
					osservazioni di lui.</p>
            <p>«Guardi, guardi: buttando giù questo muro, non avremo un'ariosa camera quasi
					immediata alla sala da pranzo?»</p>
            <p>«Ma capisce, marchese, che allora non sapremo più d'onde cavare un discreto
					corridoio per liberare le altre stanze!»</p>
            <p>«Come? E questo spazio qui?»</p>
            <p>«Ah! Su la carta, sta bene. Io però non guardo la carta...»</p>
            <p>Don Aquilante, che veniva per render conto al marchese dell'andamento di una
					lite, lo sentì sin dall'anticamera gridare:</p>
            <p>«Capisce! Capisce! Sono uno stupido forse? Il corridoio qui... Un uscio. Un
					altr'uscio. E così avremo un salottino avanti il salone! Capisce, sì o no?».</p>
            <p>E rivolgendosi all'avvocato che entrava in quel momento, esclamò forte, quasi non
					potesse raffrenare l'impeto della voce:</p>
            <p>«Oggi non è possibile. Domani, domani l'altro!».</p>
            <p>«Quando vi fa comodo, marchese», rispose don Aquilante, un po' sconcertato da
					quell'accoglienza.</p>
            <p>Il marchese intanto continuava a discutere come se l'avvocato non fosse rimasto
					là, irritandosi sempre più per la testardaggine dell'ingegnere che scovava
					difficoltà da ogni parte:</p>
            <p>«Io debbo avvertirla avanti, marchese; non voglio assumere responsabilità.»</p>
            <p>E si stirava le fedine.</p>
            <p>Il marchese, insistendo nella difesa del suo progetto, invocava anche il parere
					di don Aquilante, che lo ascoltava socchiudendo gli occhi, tirandosi su, col
					solito movimento delle mani e del ventre, la cintura rilasciata dei calzoni,
					approvando con la testa, senza pronunciare un monosillabo.</p>
            <p>«Ho ragione?... Che ne dite?», strillò all'ultimo il marchese.</p>
            <p>Era impazientissimo; quasi le obbiezioni dell'ingegnere ritardassero i lavori e
					potessero mettere qualche impedimento alla rinnovazione della sua vita che quel
					matrimonio doveva iniziare.</p>
            <p>E pochi giorni dopo, la casa era piena di operai che buttavano giù pareti
					intermedie, smattonavano pavimenti, abbattevano volte reali; di ragazzi che
					ammonticchiavano i calcinacci ai lati del portoncino, donde li portavano via i
					carrettieri, di mano in mano, per non ingombrare il viale che conduceva alla
					spianata del Castello.</p>
            <p>Impolverato peggio dei manovali, il marchese andava da un punto all'altro dando
					ordini, gridando come un ossesso se si vedeva mal capito, togliendo di mano il
					piccone a un operaio se questi esitava nel dare i colpi per paura di vedersi
					crollare addosso un pezzo di muro:</p>
            <p>«Così, animale! Debbo insegnarti io il tuo mestiere?».</p>
            <p>E la domenica appresso, non avendo chi sgridare né di che occuparsi, sentì con
					piacere che due <emph rend="italic">forestieri</emph>, pecorai a giudicarli
					dall'apparenza, chiedevano di consegnargli una lettera e di parlare con lui. Li
					squadrò mentre apriva la busta.</p>
            <p>Vestiti da festa, con camicia di grossa tela candidissima sotto il bianco
					corpetto di frustagno casalingo, ornato di fitti bottoncini di madreperla;
					giacchetta di albagio nero con maniche attillate; calzoni della stessa stoffa, a
					ginocchio, dall'orlo dei quali scappavano i lembi delle mutande; calze di lana
					grigia, e calzari a punta, di pelle suina, legati con corregge di cuoio
					incrociate attorno al collo del piede, quei due, un vecchio e un giovane,
					parevano intimiditi dalla circostanza di trovarsi al cospetto del marchese di
					Roccaverdina.</p>
            <p>«Di che si tratta? La lettera non spiega nulla», egli disse.</p>
            <p>«Vostra eccellenza scuserà l'ardire», balbettò il vecchio. «Questi è mio
					figlio.»</p>
            <p>«Me ne rallegro con voi; bel pezzo di giovane!»</p>
            <p>«Grazie, <emph rend="italic">voscenza</emph>! Abbiamo detto! "È giusto richiedere
					prima il permesso al padrone". I grandi meritano rispetto. Noi non vogliamo
					offendere nessuno... Se <emph rend="italic">voscenza</emph> acconsente...»</p>
            <p>«Spiegatevi.»</p>
            <p>Si vedeva che non era facile spiegarsi perché padre e figlio si guardarono negli
					occhi, invitandosi l'un l'altro a parlare.</p>
            <p>«Siamo di Modica, eccellenza», riprese, esitante, il vecchio. «Ma, pel pascolo
					delle pecore, veniamo spesso da queste parti... Così si sono conosciuti, per
					caso. Egli mi ha detto: "Padre, che ne pensate? Io la sposerei, però...".»</p>
            <p>«Chi?», domandò il marchese che cominciava a comprendere. «La vedova... di <emph rend="italic">voscenza</emph>, cioè, la Solmo...»</p>
            <p>«E venite da me? Che può importarmi a me di cotesta signora?... Vi compatisco,
					perché non siete del paese.»</p>
            <p>«Voscenza deve perdonarci», s'intromise il giovane.</p>
            <p>«Ci hanno consigliato...», balbettò l'altro.</p>
            <p>«Vi hanno consigliato male. Non ho niente che spartire con costei... Sono suo
					parente, forse? Perché è stata... al mio servizio? Ha preso marito... È vedova,
					libera... Che c'entro io?»</p>
            <p>Il marchese alzava la voce, corrugando le sopracciglia, facendo gesti di
					negazione con le mani. «Che c'entro io?», agitato da improvviso sentimento di
					rancore, quasi di gelosia, contro colui che infine (egli lo riconosceva nello
					stesso tempo) veniva a rendergli un bel servizio portando via, lontano, quella
					donna che forse tratteneva la signorina Mugnos dal prendere una risoluzione
					affermativa.</p>
            <p>«Chi vi ha consigliato?... Essa?»</p>
            <p>«Eccellenza, no. Un nostro amico che rispetta tanto <emph rend="italic">voscenza</emph>...»</p>
            <p>«Ditegli che lo ringrazio, e che poteva far a meno di suggerirvi una
					sciocchezza... E sposatevi, sposatevi pure! È libera, vi ripeto. Io non c'entro,
					né voglio entrarci... Subito vi sposereste?»</p>
            <p>«Bisogna cavar fuori le carte e fare i bandi in chiesa.»</p>
            <p>«E la condurreste a Modica?»</p>
            <p>«Se <emph rend="italic">voscenza</emph> permette.»</p>
            <p>«Io non c'entro; non volete intenderlo?», urlò il marchese.</p>
            <p>Era rimasto turbato. Per poco non gli sembrava che Agrippina Solmo gli facesse
					ora un altro tradimento; giacché doveva essere di accordo con lui, se pure quel
					tentativo non nascondeva un'insidia, un mezzo di rammentare a lui, marchese, che
					ella era viva e che si teneva ancora come legata!... Sposasse! Purché gli si
					levasse di torno!...</p>
            <p>Non voleva darle neppure la soddisfazione di rinfacciarle la sua infamia!</p>
            <p>Aveva dunque fretta di riprendere marito?</p>
            <p>E una sconcia parola gli uscì di bocca, quasi la Solmo fosse là, a riceverla, in
					pieno viso!</p>
            <p>Per sfogo, ne parlò con mamma Grazia.</p>
            <p>«Meglio così, figlio mio!»</p>
            <p>«Se venisse, bada!... non voglio vederla!»</p>
            <p>«La ha incontrata parecchie volte a messa. Ultimamente mi ha domandato: "È vero
					che il marchese prende moglie?".»</p>
            <p>«Chi gliel'ha detto?»</p>
            <p>«Non so. Risposi: "Se fosse vero, lo saprei prima degli altri". Ah, se le anime
					sante del Purgatorio facessero questo miracolo!»</p>
            <p>«E... insistette?»</p>
            <p>«Disse: "Dio lo renda felice!". Nient'altro. E ogni volta ha soggiunto:
					"Baciategli le mani, se credete!". Ma io te l'ho sempre taciuto, per non farti
					dispiacere, figlio mio!»</p>
            <p>Eppure no, non doveva lasciare andar via quella donna senza prima rinfacciarle il
					suo nero tradimento! Doveva, invece, strappargliene la confessione, perché ella
					non potesse vantarsi, in cor suo, di essere riuscita a farsi gioco del marchese
					di Roccaverdina. Voleva che piangesse, che avesse rimorso dell'atto infame da
					lei commesso, e non ignorasse per quale motivo egli si era rifiutato di più
					vederla e le aveva chiuso in faccia la porta di casa!</p>
            <p>Poi rifletteva:</p>
            <p>«Ho torto. Vada via! Lontano! Vada!».</p>
            <p>Aveva paura di tradirsi, di farla sospettare per lo meno. E s'indignava contro se
					stesso della vigliaccheria che gli rimestava nel cuore i ricordi del passato,
					che gli faceva risentire il contatto delle verginali carni di lei, come la prima
					volta, a Margitello, quando egli le aveva giurato: «Non avrò altra donna!». Era
					un fiore, allora!... E dopo... anche! E, nei giorni scorsi, mentre il piccone
					dei manovali abbatteva le pareti della sua camera, non si era sentito stringere
					il cuore...?</p>
            <p>«Ho torto! Vada via! Lontano!... Vada!... E se ella avesse l'audacia...»</p>
            <p>Ma quella sera, al vedersela improvvisamente davanti, avvolta nella mantellina
					nera e vestita a lutto, nell'andito del portoncino dov'ella lo aveva atteso
					quasi un'ora, sapendo che doveva arrivare da Margitello, al sentirsi salutare
					con voce commossa: «<emph rend="italic">Voscenza</emph> benedica!», il marchese
					non ebbe animo di passare sdegnosamente innanzi, né di fare un gesto o di dirle
					un'amara parola che la scacciasse.</p>
            <p>L'umile atteggiamento, il suono di quella voce che, non udita da un pezzo, gli
					ronzava da qualche giorno nell'orecchio col ricordo di parole e di frasi evocate
					suo malgrado (egli stesso non avrebbe saputo dire se per rimpianto, o per
					indignazione, o per rigurgito di odio), lo sopraffecero, anche perché lo
					coglievano alla sprovveduta.</p>
            <p>«Che fai qui?... Perché non sei entrata?», le disse in risposta al saluto.</p>
            <p>«Volevo almeno vederlo... Per l'ultima volta!»</p>
            <p>«Entra! Entra!»</p>
            <p>La voce del marchese si era già alterata, e il gesto era diventato brusco,
					imperioso.</p>
            <p>Mamma Grazia, accorsa ad aprire l'uscio al tintinnio dei sonagli delle mule e al
					rumore delle ruote della carrozza, indietreggiò spalancando gli occhi
					vedendoseli apparire insieme, e non poté trattenersi dall'esclamare sotto
					voce:</p>
            <p>«Oh, Vergine santa!».</p>
            <p>Agrippina Solmo la salutò con un cenno della testa, inoltrandosi dietro al
					marchese tra le impalcature e gli arnesi da muratori che ingombravano le stanze,
					fino alla sala da pranzo, rimasta intatta, dove il marchese si fermò,
					sbatacchiando nervosamente l'uscio per chiuderlo.</p>
            <p>«Volevo almeno vederlo... per l'ultima volta», ella replicò tra i singhiozzi
					irrompenti.</p>
            <p>«Sto per morire, forse?», disse il marchese con cupa ironia. «Per te, lo so, sono
					morto da un pezzo!»</p>
            <p>«Perché, <emph rend="italic">voscenza</emph>?»</p>
            <p>«Perché?... Non avevi giurato?», egli proruppe. «Ti ho costretto con la forza
					quel giorno? Ti feci una proposta. Potevi rifiutarla, rispondermi di no!»</p>
            <p>«Ogni sua parola era comando per me. Ho obbedito... Ho giurato,
					sinceramente.»</p>
            <p>«E poi?... E poi?... Nega, nega, se hai coraggio!»</p>
            <p>«Per Gesù Cristo che deve giudicarmi!»</p>
            <p>«Lascia stare Gesù Cristo! Nega, nega, se puoi!... Ti sei data... a tuo marito,
					come una sgualdrina! Non era, non doveva essere marito di apparenza soltanto?...
					Lo avevate giurato, tutti e due!»</p>
            <p>«Ah... <emph rend="italic">Voscenza!</emph>»</p>
            <p>«Tu, tu stessa me l'hai fatto capire!»</p>
            <p>«Com'è possibile?»</p>
            <p>«Ti faceva pena! Ti sembrava avvilito davanti alle persone! Me lo hai detto più
					volte.»</p>
            <p>«È vero! È vero! Ma pensi, <emph rend="italic">voscenza</emph>!... Da prima,
					niente; come due estranei, come fratello e sorella. Spesso lo vedevo appena
					mezza giornata, le domeniche... Dopo quattro o cinque mesi... oh! sembrava
					scherzasse: "Bellavita, eh? Ho sotto gli occhi la tavola apparecchiata e debbo
					restare digiuno!". Io lo lasciavo dire. E poi, di tratto in tratto, mordendosi
					le mani: "Ci voleva il santissimo... del marchese di Roccaverdina per farmi fare
					questo sacrificio!". E una volta: "Vi pare che io non indovini che cosa dice la
					gente? <emph rend="italic">Quel cornutaccio di Rocco!</emph>". Gli risposi:
					"Dovevate pensarci prima!...". "Avete ragione!...". Pensi, <emph rend="italic">voscenza</emph>. Sentirlo parlare così!... Non ero di bronzo!»</p>
            <p>«E allora?... Allora?... Non me ne dicevi niente però!»</p>
            <p>«A che scopo? Perché <emph rend="italic">voscenza</emph> andasse in
					collera?...»</p>
            <p>«E... poi?»</p>
            <p>«E poi... Ma pensi, <emph rend="italic">voscenza</emph>!... Un giorno gli
					risposi: "Femine ne avete quante volete... Chi v'impedisce?... Non vi bastano?".
					Si mise a piangere; come un bambino piangeva, imprecando: "Sangue... qua!
					Sangue... là! Dobbiamo finirla questa storia! Non reggo più!... Che cuore avete
					dunque?". Che cuore? Non glielo davo a vedere, ma piangevo, di nascosto, pel
					peccato mortale in cui vivevo...»</p>
            <p>«E per lui pure!... Dillo! Confessalo!»</p>
            <p>«Niente! Niente, <emph rend="italic">voscenza</emph>!... No», ella soggiunse dopo
					breve pausa, «non voglio mentire!... Ma il Signore ci ha castigati... per la
					mala intenzione soltanto! E, quella notte, non lo fece arrivare a casa!...
					Oh!... Saremmo venuti da <emph rend="italic">voscenza</emph>, a pregarlo, a
					scongiurarlo... Tanto, a <emph rend="italic">voscenza</emph> che le è più
					importato di me?... Il mio destino ha voluto così! Sia fatta la volontà di
					Dio!... Ed ora, si perderà di me anche il nome. Vado via, in un paese dove
					nessuno mi conosce; per disperazione vado via... Se un giorno però... Serva,
					serva e nient'altro! Ah! Vorrei dare il mio sangue per <emph rend="italic">voscenza</emph>!»</p>
            <p>Il marchese l'aveva ascoltata con crescente ansietà, stringendo tra i denti il
					labbro per non irrompere; e quando, fermatasi un istante, ella aveva subito
					soggiunto: «No, non voglio mentire!», il sangue gli aveva dato un tuffo, quasi
					egli dovesse vedere compirsi di nuovo l'infame tradimento e proprio sotto i suoi
					occhi.</p>
            <p>Stette immobile, senza fiato. Immediatamente però il petto gli si gonfiava con un
					gran respiro di tetra soddisfazione. Aveva colpito a tempo! Aveva impedito che
					il tradimento fosse compiuto!...</p>
            <p>Ma la intenzione, la mala intenzione, c'era dunque stata! E, chi sa? – non osava
					di confessarglielo – essa rimpiangeva ancora il morto!</p>
            <p>Un feroce pensiero gli attraversò la mente: impedirle di sostituire il morto con
					un vivo! Tenersela sempre schiava, e colmarla di disprezzo, non guardandola
					neppure in viso! Quei singhiozzi, quelle lagrime, quelle proteste erano
					certamente menzognere!</p>
            <p>E già stava per dirle: «Non sposare!... Resta!». Si trattenne a stento.</p>
            <p>Agrippina Solmo gli si era accostata umilmente, asciugandosi le lagrime; e,
					presagli una mano, gliela baciava con labbra gelide e convulse:</p>
            <p>«<emph rend="italic">Voscenza benedica!</emph> E il Signore le dia tutte le
					felicità... se è vero che sposa!».</p>
            <p>Un lieve senso di tenerezza lo invase al contatto, ed egli ritrasse lestamente la
					mano. E prima che maggiore commozione lo vincesse, al gesto di commiato, fece
					seguire, con voce turbata, queste sole parole:</p>
            <p>«Se, per caso... avessi bisogno... Ricordati!...».</p>
         </div>
         <div type="chapter" xml:id="ITA19010014" n="14">
            <head>XIV.</head>
            <p>La baronessa di Lagomorto, che da dieci anni usciva di casa soltanto per andare
					ad ascoltar una messa, le domeniche, nella vicina chiesetta delle Orfanelle, era
					venuta dal nipote per portargli senza indugio la risposta della signorina
					Mugnos, e anche per vedere i mutamenti da lui fatti nel vecchio palazzo dei
					Roccaverdina dov'ella era nata.</p>
            <p>«Dovresti accendermi un bel torcetto!»</p>
            <p>«Anche venti, zia!»</p>
            <p>«Ma che hai operato qui? Non mi raccapezzo.»</p>
            <p>«Vita nuova, pelle nuova!», esclamò il marchese, dandole braccio per condurla
					attorno.</p>
            <p>Mamma Grazia, che si era messa subito a piangere dalla consolazione di rivedere
					colà la baronessa, dopo tanti e tanti anni che non ci veniva più, si affacciava
					timidamente a questo o a quell'uscio, facendo strani gesti, cacciandosi indietro
					i cernecchi che gli cascavano davanti agli occhi.</p>
            <p>«Siete contenta, mamma Grazia, ora che il marchese prende moglie?»</p>
            <p>«Ah, se fosse vero, eccellenza!»</p>
            <p>«Se non fosse vero non ve lo direi. Bisogna ripulirsi, mamma Grazia, per far
					piacere alla bella padrona che verrà qui.»</p>
            <p>«Mi ripulirò, per l'altro mondo! Oh, morrei contenta, se fosse vero!»</p>
            <p>Non osava di credere alla notizia. Come mai <emph rend="italic">suo figlio</emph>
					non glien'aveva fatto neppure un accenno finora? Era l'ultima a saperlo! Tempo
					fa – rammentava – fin <emph rend="italic">quella</emph> le aveva detto: «So che
					sposa!». E per ciò, a ogni risposta, mamma Grazia aggiungeva: «Se fosse vero!»,
					quasi per rimproverare il marchese.</p>
            <p>«È vero! È vero!», egli le confermò accorgendosi che la povera vecchia si era
					imbronciata. «Ma la certezza l'ho avuta or ora, dalla zia baronessa. Ecco perché
					non te n'ho detto niente. Se poi non fosse accaduto...»</p>
            <p>«Hai ragione, figlio mio!»</p>
            <p>E si ritrasse dietro un uscio per nascondere la commozione.</p>
            <p>«E il salone?», domandò la baronessa.</p>
            <p>«È rimasto intatto.»</p>
            <p>«Con la sconcia donna nuda dipinta nel soffitto?»</p>
            <p>«L'Aurora, opera pregevole, zia, dello stesso pittore che ha fatto gli affreschi
					nella chiesa di Sant'Isidoro.»</p>
            <p>«Poteva coprire certe parti però!... No, non voglio rivederla», soggiunse la
					baronessa, mentre il marchese stendeva la mano al pomo dell'uscio.</p>
            <p>Vita nuova, pelle nuova! Una riunione delle principali persone a cui era stato
					invitato personalmente dal Sindaco per provvedere alla gran miseria della bassa
					gente, aveva fornito il pretesto al marchese di andare in <emph rend="italic">Casino</emph>, d'intrattenervisi a lungo, di tornarvi altre volte con lo
					stesso pretesto.</p>
            <p>«C'è voluta la mal'annata per rivedervi qui!»</p>
            <p>«Tutto sta nel prender l'aire!»</p>
            <p>Non era però divertente la conversazione nel Casino. Non si sentiva ragionar
					d'altro che di fame, di miseria, d'intere famiglie di contadini emigrate nei
					paesi fortunati dove la terra aveva fruttato e c'era da trovar lavoro e pane; di
					gente che moriva di tifo per aver disseppellito e mangiato carne di animali
					morti dell'infezione maligna che distruggeva gli armenti, quasi la carestia non
					fosse stato sufficiente castigo di Dio!</p>
            <p>Oh, questa volta era ben diverso dalle terribili cattive annate di cui parecchi
					avevano memoria! Nel '46, mancava il grano; non se ne trovava neppure a pagarlo
					a peso d'oro! Il nuovo governo, sì, aveva fatto venire grano da ogni parte; ma i
					quattrini dove erano? Dissanguati dalle tasse e dalla mal'annata dell'anno
					avanti, i proprietari non sapevano più a qual santo votarsi. Ogni lavoro era
					arrestato. Lo stesso marchese non osava di avventurarsi a intraprendere niente
					nelle campagne, con quella persistente siccità! Non era nato un fil di erba da
					tutta la semenza prodigata sperando che finalmente, dopo quasi un anno, il cielo
					si sarebbe sciolto in pioggia feconda!</p>
            <p>Dietro la gran vetrata del <emph rend="italic">Casino</emph>, larve di vecchi, di
					donne, di fanciulli si affacciavano, mute, senza gesti, con lo stupore dello
					sfinimento negli occhi, attendendo che il cameriere apportasse loro qualche
					soldo, o che venisse a cacciarle via perché nessuno là dentro aveva più niente
					da dare.</p>
            <p>E, poco dopo ecco altre larve, mute, senza gesti, con lo stesso stupore di
					sfinimento negli occhi, che attendevano, che non mormoravano vedendosi
					scacciate, e riprendevano a trascinare di porta in porta i corpi ischeletriti,
					reggendosi a mala pena su le gambe, senza un fil di voce per invocare la
					carità.</p>
            <p>Si vedevano oggi, domani, e poi certi visi non comparivano più. «È morto il tale,
					di fame! È morto il tal altro, di fame!»</p>
            <p>E davanti la porta del convento di Sant'Antonio, dove il municipio distribuiva, a
					mezzogiorno, minestre di riso bollito nell'acqua, condite con un po' di lardo, e
					grosse fette di pane nero, i carabinieri, la guardia forestale e gli inservienti
					del municipio stentavano molto a trattenere la ressa! Nessuno aveva vergogna di
					accorrere là. «Anche il tale!» «Anche il tal altro!» Li nominavano con triste
					maraviglia. Persone che mai si sarebbe sospettato potessero arrivare al punto di
					dover stendere la mano, e che senza quella misera minestra e quella fetta di
					pane nero, sarebbero morte forse anch'esse di fame!</p>
            <p>La sera, non più rosario del Sagramento per invocare la pioggia. Don Silvio La
					Ciura aveva visto assottigliarsi a poco a poco la folla che soleva seguirlo. In
					che modo aggirarsi in processione per le vie e cantare il rosario a stomaco
					vuoto?</p>
            <p>E il sant'uomo, che aveva gran fede ed era ingenuo quanto un bambino, dicendo
					messa, ogni mattina picchiava con le nocche delle dita alla porticina dorata del
					tabernacolo, e con commovente semplicità, invocava:</p>
            <p>«Gesù Salvatore!... Gesù Salvatore!... Ti sei dunque dimenticato di noi?».</p>
            <p>E, dopo messa, via, di casa in casa, a chiedere l'elemosina per gli affamati,
					riempiendosi le tasche coi tozzi di pane che gli davano, portandone in un
					fazzoletto, fin nella falda del mantello; e due tozzi qua, tre tozzi là, uscio
					per uscio in quelle sudice catapecchie dove i malati di tifo guarivano per
					miracolo, senza assistenza di medici, senza medicine... E avrebbero preferito di
					morire!</p>
            <p>Sembrava una larva anche lui; e intanto saliva e scendeva scale, correva da un
					quartiere all'altro, con quei suoi brevi passi da perniciotto, rasentando il
					muro dei vicoli, quasi non volesse farsi scorgere; portando dappertutto, oltre
					il soccorso materiale, il conforto di una buona parola, di un sorriso, d'una
					benedizione... E pane e pane e pane, che non si capiva d'onde potesse cavarlo;
					talché la gente credeva che gli si moltiplicasse tra le mani, come una volta a
					Gesù Cristo.</p>
            <p>La baronessa di Lagomorto gli aveva detto:</p>
            <p>«Faccio fare, ogni tre giorni, una fornata di pagnotte da due soldi; pensate a
					distribuirle voi».</p>
            <p>«Dio la rimeriti, buona signora!»</p>
            <p>«O perché non andate pure da mio nipote?»</p>
            <p>«So che ha dato molto grano e molti quattrini al Municipio.»</p>
            <p>«Darà dei soldi anche a voi, non dubitate.»</p>
            <p>E si era risoluto a seguire il consiglio, quantunque si fosse già accorto che il
					marchese di Roccaverdina, da qualche tempo in qua, lo salutasse a denti stretti
					ogni volta che lo incontrava. Egli si sentiva trafiggere l'anima pensando a quel
					peccatore che non era più tornato a confessarsi! E ogni sera, nella nuda
					cameretta dove lo aveva visto inginocchiato ai suoi piedi, pregava intensamente
					perché il Signore gli spietrasse il cuore e lo inducesse ad aver compassione
					dell'innocente che scontava la pena del delitto altrui.</p>
            <p>Ma appunto quella mattina, nell'aiutarlo a indossare i paramenti sacri per la
					messa, don Giuseppe il sagrestano gli domandava:</p>
            <p>«Avete sentito, don Silvio? Il marchese di Roccaverdina ha regalato un Crocifisso
					al convento di Sant'Antonio. I frati fanno una gran processione. Non lo
					sapevate?».</p>
            <p>Don Silvio, che non voleva distrarsi dal recitare i versetti rituali, indossato
					il camice, lo ammonì:</p>
            <p>«Zitto!... Porgetemi il cingolo».</p>
            <p>E intanto ch'egli se lo legava ai fianchi, il sagrestano, giratogli attorno per
					aggiustargli le pieghe, e datagli in mano la stola, riprendeva:</p>
            <p>«Grand'offesa per la nostra parrocchia! Il canonico Cipolla è furibondo; e anche
					gli altri canonici. Non andremo, s'intende, alla processione del trasporto... Il
					padre guardiano ha mandato l'invito. Aspetta, che vengo!».</p>
            <p>Don Silvio adattatosi il manipolo al braccio destro, abbassava la testa perché il
					sagrestano gli infilasse la pianeta.</p>
            <p>«Non ve n'importa niente, a voi, di questa offesa alla parrocchia?»</p>
            <p>Preso di sul pancone il calice col corporale e il sovraccalice, don Silvio si era
					avviato per l'altare. Su la soglia della sacrestia il canonico Cipolla lo
					fermava.</p>
            <p>«Siete avvertito: noi non interverremo. Ve l'ha detto don Giuseppe?»</p>
            <p>Ospite incomodo quel Crocifisso che, di tanto in tanto, pareva si svegliasse per
					turbare con la sua importuna visione la coscienza del marchese!</p>
            <p>Egli non avrebbe dovuto badargli più, dopo che il cugino Pergola gli aveva
					sbarazzato il cervello di tutte le superstizioni dei preti. Intanto, che cosa
					poteva farci? la figura di quel Cristo agonizzante su la croce, abbandonato
					laggiù nello stanzone del mezzanino, con la testa, le mani e le ginocchia fuori
					dai brandelli del lenzuolo roso dalle tignuole, come egli lo aveva inattesamente
					visto quel giorno... che cosa poteva farci?... quella figura gli dava un senso
					di inquietudine, di malessere ogni volta che gli invadeva l'immaginazione.</p>
            <p>E meno male se, col fantasma di essa, altri ed ugualmente tetri, non gli si
					fossero ripresentati davanti, altri che egli già credeva scacciati lontano e da
					parecchio tempo!</p>
            <p>E così ora ecco Rocco Criscione, a cavallo della mula, nell'oscurità, tra le
					siepi di fichi d'India di Margitello, che veniva avanti, canticchiando sotto
					voce – gli era rimasto nell'orecchio! – <foreign>Quannu passu di ccà, passu
						cantannu</foreign> – e non aveva avuto tempo di dire: Gesù! Maria!... con
					quella palla ben assestata che gli avea fracassato la testa! E il tonfo del
					corpo!... E lo scalpito della mula che fuggiva spaventata!... E il gran silenzio
					nell'oscurità, terribile, seguito allo scoppio della fucilata!...</p>
            <p>E così, ora ecco Neli Casaccio che dal gabbione delle Assise, alzando la mano
					destra e piangendo, gridava: «Sono innocente! Sono innocente!». E tanto forte,
					che il suo giuramento sembrava si trasformasse in urlo, in quegli urli del
					vento, la nottata della confessione, e ch'egli assumesse le sembianze di don
					Silvio, pallido, con la stola, e inesorabile: «Bisogna riparare il mal fatto!
					Ah, marchese!».</p>
            <p>Nervi! Immaginazione esaltata!... Se lo ripeteva cento volte, n'era
					persuasissimo. Ma che cosa poteva farci?</p>
            <p>Era andato a sorvegliare, con altri della Commissione municipale, la
					distribuzione delle minestre e del pane alla povera gente; e Padre Anastasio,
					guardiano del convento di Sant'Antonio, parlava di una gran processione di
					penitenza, a piedi scalzi, con corone di spine e disciplina per placare lo
					sdegno divino. Dovevano intervenirvi persone di ogni ceto, sacerdoti, signori,
					maestranze, contadini, senza distinzione alcuna, come egli si era sognato che
					gli ordinasse Sant'Antonio, due notti di seguito.</p>
            <p>Il marchese tentennava il capo. Quel padre Anastasio, alto, nerboruto, col naso a
					tromba e gli occhi che gli scoppiavano fuor dell'orbita, non era tenuto per
					stinco di santo nei dintorni del convento. Caso mai, Sant'Antonio sarebbe andato
					proprio da lui per ordinargli la processione?</p>
            <p>Ma gli altri della Commissione approvavano.</p>
            <p>«E col simulacro della Regina degli Angioli», proponeva uno. «È miracoloso!»</p>
            <p>«Con la statua del Cristo alla Colonna», suggeriva un altro. «È più miracolosa
					ancora! Si dice: "<emph rend="italic">Ora per la pioggia, ora pel vento. Non si
						fa la festa del giovedì santo!</emph>". Ed è quella del Cristo alla
					Colonna.»</p>
            <p>«Ho un gran Crocifisso. Ve lo regalo per la vostra chiesa, padre Anastasio. E
					farete la processione trasportandolo da casa mia.»</p>
            <p>L'idea gli era balenata in mente tutt'a un tratto. Il marchese si stupiva di non
					averci pensato prima.</p>
            <p>«Quando il Crocifisso non sarà più laggiù nel mezzanino, col lenzuolo roso dalle
					tignuole», egli rifletteva, «i miei nervi rimarranno certamente tranquilli, e
					tutto il resto si cheterà anch'esso. Che diamine!»</p>
            <p>E sorrideva in faccia a padre Anastasio profondentesi in ringraziamenti con quel
					naso che pareva volesse squillare proprio come una tromba, con quegli occhi che,
					dalla gioia, si sgangheravano più dell'ordinario...</p>
            <p>«Che fortuna pel convento! Un Crocifisso grande?»</p>
            <p>«Al naturale.»</p>
            <p>«Di carta pesta?»</p>
            <p>«Scolpito in legno duro e con una croce immensa. Non lo reggeranno due uomini.
					Figuratevi che un giorno...»</p>
            <p>Suo malgrado, senza poter ritenersi, il marchese si sentì spinto a raccontare
					quel che gli era accaduto quel giorno.</p>
            <p>«Ha avuto paura?»</p>
            <p>«Un pochetto.»</p>
            <p>«Ah! Lo credo... Una notte, anni fa, nel convento di Nissorìa...»</p>
            <p>E padre Anastasio rideva anticipatamente di quel che stava per dire: che paura
					anche la sua! Nell'andare dalla cella in fondo al corridoio... in un certo
					posto... miseria umana!... si doveva passare davanti a un gran San Francesco,
					dipinto nella parete, con le braccia aperte e rapito in estasi dal suono del
					violino di un angelo a cavalcioni delle nuvole. Lo vedeva almeno venti volte al
					giorno, da sei mesi che si trovava in quel convento, passando e ripassando pel
					corridoio. Ma quella notte, al lume della lampadina recata in mano... Come se
					quel San Francesco – che alla dubbia luce sembrava vivo e parlante, con gli
					occhi travolti in su – come se quel San Francesco gl'imponesse: «Padre
					Anastasio, di qui non si passa!». E non era passato, con tutta l'urgenza! Che
					cosa fosse allora accaduto, miseria umana!... Ora rideva, ma in quel
					momento!...</p>
            <p>E la pancia di padre Anastasio sobbalzava sotto la tonaca; e gli occhi gli erano
					diventati lustri dal convulso provocato dalle grosse risate.</p>
         </div>
         <div type="chapter" xml:id="ITA19010015" n="15">
            <head>XV.</head>
            <p>Il cavalier Pergola trovò il marchese che sbraitava ancora:</p>
            <p>«Sono padrone io in casa mia! O che? Dovevo chiedere il permesso al canonico
					Cipolla?... Al prevosto Montoro?... Anche a don Giuseppe il sagrestano?».</p>
            <p>«Con chi l'avete, cugino?»</p>
            <p>L'impeto della collera gl'impediva di raccontare con ordine la scena avvenuta
					poco prima davanti ai muratori che davano l'intonaco alle pareti di quella
					stanza; giacché il marchese aveva fatto introdurre colà, senza cerimonie,
					amichevolmente, il canonico e il prevosto venuti a trovarlo.</p>
            <p>«"Ma come, signor marchese! E la parrocchia? Il Cristo spettava ad essa... Alla
					cappella del Crocifisso! Non ci faccia quest'affronto!... Ripari!" Sissignore,
					pretendevano questo! È forse un buffone il marchese di Roccaverdina, da fare
					prima una promessa e poi rimangiarsela?»</p>
            <p>«E vi guastate il sangue per loro?»</p>
            <p>«Ah, cugino! Sentirsi dire dal prevosto: "Vi dava noia in casa quel Crocifisso,
					marchese? Meglio tenerlo nascosto nel mezzanino, che esporlo nella chiesucola di
					un convento ridotto una mandria indecente da padre Anastasio e dagli altri
					frati!". Predica la morale, lui! il signor prevosto, quasi non si
					sapesse...»</p>
            <p>«Benissimo! Quasi non si sapesse!...»</p>
            <p>Il cavalier Pergola si stropicciava allegramente le mani, rideva battendo i
					piedi, mentre il marchese tornava a ripetere:</p>
            <p>«Dovevo chiedere il permesso a loro?... Anche a don Giuseppe il sagrestano?».</p>
            <p>E ripeteva che, soprattutto, lo avevano irritato le parole del prevosto: «Vi dava
					noia in casa quel Crocifisso, marchese?». Da che cosa poteva sospettarlo quel
					faccione da mulo del prevosto? Doveva avergliele suggerite, certamente, don
					Silvio La Ciura!</p>
            <p>E il giorno della processione...</p>
            <p>Uno spettacolo! Tutti a piedi scalzi, e con corone di spine in testa, una sfilata
					che non finiva più, a dispetto dei canonici di Sant'Isidoro!... E pianti e colpi
					di discipline... E, mescolati insieme, preti, frati, confraternite, signori,
					maestranze, massai, contadini!... Tutta Ràbbato per le vie! E padre Anastasio
					che accorreva da un punto all'altro, con in testa la corona di vimini un po' di
					traverso e la disciplina in mano, per mostra. Poteva fare due cose nello stesso
					tempo, flagellarsi le spalle e badare all'ordine della processione, alle
					fermate, alle riprese? «Psi! Psi! Psi! Avanti!» Si udiva soltanto la sua voce,
					si vedeva soltanto un suo braccio, messo fuori dalla larga manica, trinciante
					l'aria con rapidi segnali. E la imperiosa tromba del suo naso e la sua poderosa
					pancia che sporgeva stretta dal cordone trionfavano allorché egli si fermava a
					gambe larghe, in mezzo alla via, quasi argine, per far passare a giusta distanza
					le due file della processione che accennavano a serrarsi incalzate dalla
					folla.</p>
            <p>E quel giorno...</p>
            <p>Il marchese avea dovuto andare dalla zia baronessa per trovarsi colà con la
					famiglia Mugnos che voleva assistere da un terrazzino al passaggio della
					processione. Nervoso, irrequieto, rispondeva spesso fuori tono alle domande
					della zia e della signora Mugnos. Si affacciava, rientrava, tornava ad
					affacciarsi; e la processione sfilava, sfilava, interminabile, tra la folla
					enorme.</p>
            <p>«Che hai, nepote mio?»</p>
            <p>«Niente. Certi spettacoli... non so... fanno un effetto...»</p>
            <p>«È vero.»</p>
            <p>«È stata una santa ispirazione, marchese!», gli ripeteva per la terza volta la
					signora Mugnos.</p>
            <p>Il marchese appoggiato all'imposta del balcone dov'erano affacciate Zòsima e la
					sorella, chiamò:</p>
            <p>«Zòsima, sentite!».</p>
            <p>Ella si piegò col corpo verso di lui, tenendosi attaccata con una mano alla
					ringhiera di ferro.</p>
            <p>«E ditemi la verità!», soggiunse il marchese sottovoce.</p>
            <p>«La dico sempre», rispose Zòsima.</p>
            <p>«Ditemi la verità: perché avete tardato tanto ad acconsentire?»</p>
            <p>«Per riflettere bene; e anche per...»</p>
            <p>«Per gelosia di... quella...? Oh!»</p>
            <p>«Forse! Cosa passata non conta più... Ecco il Crocifisso.»</p>
            <p>Dovette affacciarsi anche lui.</p>
            <p>Si attendeva di riceverne un'impressione violenta e avrebbe voluto evitarla.
					Invece, alla luce diffusa, nello spazio della via, il suo Crocifisso gli parve
					rimpicciolito di proporzioni e meno doloroso di aspetto. Egli stentava a
					persuadersi che fosse proprio quello stesso che laggiù, alla parete del
					mezzanino, gli era sembrato quasi colossale e così terrificante con quegli occhi
					semispenti e quelle sanguinolenti piaghe che spuntavano dagli strappi del
					lenzuolo!</p>
            <p>Intanto, padre Anastasio se lo portava via, in coda alla processione, a dispetto
					dei canonici di Sant'Isidoro... Solo don Silvio non avea voluto mancare, e,
					confuso coi più umili, con la corona di spine in testa, a piedi scalzi, si
					sbatteva forte la disciplina su le magrissime spalle.</p>
            <p>E quel giorno, a quella vista, il marchese si confermò nel sospetto che don
					Silvio avesse suggerito al prevosto le parole: «Vi dava noia in casa Gesù
					Crocifisso?». Non intendeva di ripetergliele in quel momento col prender parte,
					lui solo della parrocchia di Sant'Isidoro, alla processione promossa da padre
					Anastasio?</p>
            <p>Il marchese aggrottò le sopracciglia e si ritrasse indietro.</p>
            <p>Quando la via tornò deserta e silenziosa, traversata soltanto da qualche povera
					donna che infilava frettolosamente un vicolo per arrivare in tempo alla chiesa
					di Sant'Antonio e ricevere la benedizione dal Crocifisso <emph rend="italic">nuovo</emph>, come dicevano, quantunque fosse vecchissimo di qualche
					centinaio di anni, il marchese era già tranquillo, col gran sollievo della
					liberazione finalmente ottenuta, che gli traspariva dagli sguardi e da tutto
					l'aspetto.</p>
            <p>Visto che Zòsima stava per seguire nel salone la sorella Cristina, le accennò di
					fermarsi.</p>
            <p>«Zòsima, ora tutto dipende da voi.»</p>
            <p>«La baronessa sa...», ella rispose un po' meravigliata di quelle parole.</p>
            <p>«Che cosa?»</p>
            <p>«Il mio voto...»</p>
            <p>«Che voto? È una novità!»</p>
            <p>«...Di sposare dopo che il Signore ci avrà concesso la pioggia!»</p>
            <p>«E se non piovesse?»</p>
            <p>«Pioverà presto... Bisogna sperarlo!»</p>
            <p>«Come mai vi è venuto in testa?...»</p>
            <p>«C'è tanta povera gente che muore di fame. Non sembrerebbe malaugurio anche a
					voi?»</p>
            <p>«Avete ragione.»</p>
            <p>Egli era stato ad osservarla attentamente durante le due ore che si trovavano
					insieme. Sì, c'era una soave finezza di espressione nei tratti di quel viso,
					specialmente negli occhi e nella bocca; ma il sangue non più scorreva rapido e
					caldo sotto la bianca epidermide; ma il cuore non più batteva agitato da baldo
					impulso di passione! Le disgrazie, le sofferenze avevano ammortito ogni rigoglio
					nel non giovane corpo; e per ciò sembrava che anche quell'anima vivesse quasi in
					preda a continuo sbalordimento.</p>
            <p>Ma, forse, egli s'ingannava.</p>
            <p>C'era voluto e una straordinaria forza di volontà e un gran coraggio e un
					nobilissimo orgoglio per rassegnarsi a vivere dignitosamente nella miseria dopo
					aver gustato la soddisfazione e i piaceri della ricchezza e spesso pure quelli
					del fasto, come lo aveva amato e praticato, a intervalli, suo padre!</p>
            <p>E nei momenti in cui, suo malgrado, il marchese si sentiva spinto a fare
					confronti che gli sembravano profanazioni, scuoteva la testa per scacciarli via,
					ripetendo mentalmente:</p>
            <p>«Questa, questa è la donna che ci vuole per me!».</p>
            <p>Glielo dicevano anche gli altri in <emph rend="italic">Casino</emph>, fin il
					dottor Meccio che pareva volesse entrargli in grazia dopo la sfuriata di mesi
					addietro.</p>
            <p>«Bravo marchese!... Un angiolo!... Avete scelto un angiolo!... Tutte le virtù!...
					Debbo confessarvelo? Io ce l'ho avuta un po' con voi, vedendovi vivere come un
					romito, lassù! Questo è il primo passo; poi verrà l'altro. Siamo qua, tutti, per
					portarvi in palma di mano. Il paese ha bisogno di uomini energici e onesti,
					onesti specialmente! Voi mi capite. Stiamo passando un brutto quarto d'ora.
					Povero Comune!»</p>
            <p>«Niente, dottore! Riguardo ad affari comunali...»</p>
            <p>«Ma se gli uomini come voi si tirano indietro!»</p>
            <p>«Ho troppi grattacapi in casa mia.»</p>
            <p>«È casa vostra, è casa nostra il Comune!»</p>
            <p>«Niente! Da quest'orecchio non ci sento.»</p>
            <p>E lo lasciava a spasseggiare su e giù pel salone del <emph rend="italic">Casino</emph>, con la gran canna d'India infilata sotto braccio, come una
					spada, lungo, diritto, impettito.</p>
            <p>Nell'attesa che l'intonaco delle stanze si asciugasse, che arrivassero da Catania
					il pittore pei soffitti e gli operai per tappezzarle, il marchese, ora, andava
					quasi tutti i giorni in <emph rend="italic">Casino</emph>, prima di assistere
					alla distribuzione delle minestre e del pane insieme con gli altri colleghi
					della Commissione.</p>
            <p>Aveva preso gusto alla partita di tarocchi che don Gregorio, cappellano del
					monastero di Santa Colomba, il notaio Mazza, don Stefano Spadafora e don Pietro
					Salvo facevano colà, in un angolo appartato, due volte al giorno, inchiodati per
					lunghe ore col <emph rend="italic">Giove</emph>, l'<emph rend="italic">Impiccato</emph>, il <emph rend="italic">Matto</emph> e coi <emph rend="italic">Trionfi</emph> tra le mani, accalorandosi, bisticciandosi,
					insultandosi con parolacce e tornando, poco dopo, più amici di prima.</p>
            <p>Spesso, don Pietro Salvo gli cedeva il posto, appena vinto qualche soldo:</p>
            <p>«Volete divertirvi, marchese?».</p>
            <p>Don Stefano sbuffava. In presenza del marchese, gli toccava di contenersi, ed era
					una gran sofferenza per lui.</p>
            <p>Il marchese, che lo sapeva, sedendosi gli faceva il patto:</p>
            <p>«Senza bestemmie, don Stefano!».</p>
            <p>«Ma il giocatore deve sfogarsi! Voi parlate bene! Debbo crepare?»</p>
            <p>E un giorno, a ogni svista del compagno, a ogni giocata andatagli a male, don
					Stefano, invece di dirne qualcuna di quelle da schiodare dal Paradiso mezza
					corte celeste, fu visto togliersi rabbiosamente di capo la tuba, sputarvi dentro
					e rimettersela, subito.</p>
            <p>«Che fate, don Stefano?»</p>
            <p>«Lo so io! Debbo crepare?... Questa vale per Giove...»</p>
            <p>E buttò la carta picchiando forte con le nocche delle dita, quasi volesse
					sfondare il tavolino.</p>
            <p>Sembrava che quella volta i tarocchi lo facessero a posta, e il compagno pure. E
					don Stefano, a cavarsi rabbiosamente di capo la tuba, a sputarvi dentro e
					rimettersela subito.</p>
            <p>«Che fate, don Stefano?»</p>
            <p>«Lo so io!... Volete che crepi?»</p>
            <p>Soltanto all'ultimo, quando egli, fuori dei gangheri, scaraventava la tuba per
					terra, gli astanti si avvidero della figurina del Cristo alla Colonna ficcata là
					in fondo, contro la quale egli aveva inteso di bestemmiare, silenziosamente, a
					quella maniera!... Doveva proprio crepare?</p>
            <p>E non gli importò che gli appiccicassero per questo il nomignolo di <emph rend="italic">Maometto</emph>. Almeno, da quel giorno in poi, egli poté
					bestemmiare in pace, a libito suo, anche in faccia al marchese.</p>
            <p>Intanto il dottor Meccio e parecchi altri tornavano spesso alla carica:</p>
            <p>«Un signore come voi! Vi porteremmo in trionfo al Municipio!».</p>
            <p>E siccome il marchese da questo orecchio non voleva sentirci, così cominciò a
					riprendere le passeggiate serali su per la spianata del Castello, dove quasi
					nessuno più osava di andare, tanto era desolante lo spettacolo di quelle
					campagne brulle, riarse che si stendevano, di qua, fino a piè delle colline, e,
					di là, fino a piè dell'Etna sempre pennacchiato di fumo, con appena un piccolo
					orlo di neve in cima al cratere, coi boschi di castagni e di lecci attorno ai
					fianchi, scabroso in alto e rigato da nere strisce di lava che l'aria senza
					vapori permetteva di distinguere nettamente.</p>
            <p>Ma, dopo tre o quattro volte, avea dovuto smettere.</p>
            <p>Trovandosi solo lassù, in faccia a quell'immenso orizzonte e con gran silenzio
					che lo circondava, egli sentiva venirsi addosso un'inesplicabile tristezza. Le
					miserie udite raccontare o viste durante la giornata gli tornavano in mente. Da
					Margitello, da Casalicchio, da Poggiogrande gli erano arrivate, una dietro a
					l'altra, cattive notizie. «Ieri sono morti quattro animali! Oggi, tre altri!» Il
					tifo bovino continuava la sua strage. Come non impensierirsi?...</p>
            <p>Ma non era questo, no!</p>
            <p>Tristi presentimenti gli scurivano l'animo; si addensavano, passavano via, come
					nuvoloni spazzati dal vento, tornavano di quando in quando, senza ragione alcuna
					e senza significato preciso.</p>
            <p>Si distraeva ruminando grandi progetti agrari da attuare, appena sposato:
					un'Associazione di proprietari di vigneti e di uliveti, sotto la sua direzione;
					e macchine di ogni sorta, le più recenti; e produzione da spedire nei mercati
					della penisola e fuori, in Francia, in Inghilterra, in Germania!</p>
            <p>Altro che le misere brighe municipali con cui non si cavava un ragno da un buco e
					che significavano soltanto: levati di lì, che mi ci metto io!</p>
            <p>E rizzava, con l'immaginazione, vasti edifici, laggiù, a Margitello... Sentiva
					rinascere in sé il mal del calcinaccio del nonno... Da una parte gli strettoi
					per le ulive, e la dispensa coi coppi panciuti per gli olii; dall'altra, i
					pigiatoi delle uve e la cantina, fresca, ariosa, per le botti e i bottaccini...
					E vedeva olii dorati, limpidissimi, in belle bottiglie, da vincere al paragone
					quelli di Lucca e di Nizza; e vini rossi, e moscati da contrastare coi Bordeaux,
					coi Reno, con tutti i migliori vini del mondo!</p>
         </div>
         <div type="chapter" xml:id="ITA19010016" n="16">
            <head>XVI.</head>
            <p>Il povero don Silvio attendeva da più di mezz'ora nell'anticamera, e mamma Grazia
					veniva di tanto in tanto a tenergli compagnia.</p>
            <p>«Abbiate pazienza! C'è l'ingegnere.»</p>
            <p>«Non ho fretta, mamma Grazia.»</p>
            <p>«Siamo con la casa sossopra.»</p>
            <p>«Pel matrimonio, l'ho sentito dire.»</p>
            <p>«Che tosse!... Riguardatevi, don Silvio!»</p>
            <p>«Sia fatta... la volontà... di Dio!»</p>
            <p>Con la tosse che gli soffocava le parole in gola, il petto di quel magro
					corpicciuolo, scosso rudemente a ogni assalto, pareva dovesse schiantarsi.</p>
            <p>«Mettetevi a letto; fate una buona sudata!»</p>
            <p>«E i poveretti che muoiono di fame? Per questo sono qui.»</p>
            <p>«Ah, don Silvio! Non si finisce mai! Il marchese ha vuotato il magazzino del
					grano... Fave, ceci, cicerchia... Che non ha dato?»</p>
            <p>«Lo so, lo so! Chi più ha più deve dare.»</p>
            <p>«Famiglie intere su le spalle!»</p>
            <p>«Lo so. Ma ci sarà qualche cosa anche pei miei poveretti, mamma Grazia.»</p>
            <p>«Figuratevi! Non se lo lascerà nemmeno dire.»</p>
            <p>Il marchese, che accompagnava l'ingegnere fino all'anticamera, si fermò, turbato,
					alla inattesa vista di don Silvio.</p>
            <p>«E andate attorno con questa tosse?», gli disse l'ingegnere dopo averlo
					salutato.</p>
            <p>Don Silvio si levò a stento da sedere, inchinandosi al marchese e all'ingegnere,
					senza poter pronunziare una sola parola, scusandosi con umile gesto di
					rassegnazione.</p>
            <p>«Che abbiamo?», gli domandò il marchese, ostentando disinvoltura. «Qua, su questa
					poltrona; è più comoda.»</p>
            <p>Lo aveva fatto entrare nella stanza accanto, e gli si era fermato davanti, in
					piedi, con le braccia dietro la schiena, guardandolo fisso, per indovinare il
					motivo di quella visita prima che quegli parlasse.</p>
            <p>«Mi manda Gesù Cristo!», disse don Silvio.</p>
            <p>«Quale Gesù Cristo? Perché?... Andate a raccontare queste storie alle
					femminucce!»</p>
            <p>Il marchese quasi balbettava, pallido, da la improvvisa concitazione.</p>
            <p>«Mi perdoni... <emph rend="italic">voscenza!</emph>... Me ne vado...»</p>
            <p>E don Silvio non poté proseguire, sopraffatto dalla tosse.</p>
            <p>Vedendolo avviare verso l'uscio, il marchese lo fermò pel braccio:</p>
            <p>«Perché siete venuto?... Che volevate da me?... Perché siete venuto?».</p>
            <p>«Pei poveretti, marchese! Non ho saputo esprimermi.»</p>
            <p>«Ci sono soltanto io a Ràbbato? Ho dato assai. Troppo! Troppo!... Sono già
					dissanguato.»</p>
            <p>«Si calmi!... Non ha obbligo...»</p>
            <p>«Eh?... Siete stato voi che avete detto al prevosto Montoro...?»</p>
            <p>Gli si era piantato davanti, ringhiando le parole, fissandolo negli occhi.</p>
            <p>«Che cosa?», domandò timidamente don Silvio.</p>
            <p>«Che cosa? <emph rend="italic">Gli dava noia in casa quel Crocifisso al
						marchese!</emph>»</p>
            <p>«E ha potuto supporlo? Oh, <emph rend="italic">voscenza!</emph> Io, anzi, ho
					lodato il bell'atto che toglieva quella sacra immagine da un posto non
					degno.»</p>
            <p>«Non degno?»</p>
            <p>«Certamente; il suo degno posto era l'altare.»</p>
            <p>«Perché dunque or ora dicevate: mi manda Gesù Cristo?... Mi avete scambiato per
					una donnicciuola, mi avete scambiato?»</p>
            <p>«Ha ragione! Sono parole piene di superbia quelle!... Me ne accorgo; ha
					ragione!... Credevo che quando uno va a chiedere pei poveri fosse quasi mandato
					da Gesù Cristo... Se la prenda con me. I poveretti che hanno fame non debbono
					scontare il mio peccato. Gliene chiedo perdono... anche in ginocchio...»</p>
            <p>Il marchese lo trattenne. Si vergognava di esser trascorso; ma non voleva
					lasciarsi intimidire da quel pretucolo. Gli pareva che colui intendesse di
					abusare della circostanza di essere stato messo a parte, in confessione, di un
					terribile segreto... Doveva farglielo capire, perché non ricominciasse più e la
					finisse una volta per sempre! Non osò.</p>
            <p>«Che vi immaginate?», riprese con un tono meno alterato. «Mi è rimasto appena
					tanto grano da bastare per me.»</p>
            <p>«Oh, penserà il Signore a ricoprirle di nuovo i canicci!»</p>
            <p>«Infatti!... Infatti!»</p>
            <p>«Non disperi della misericordia di Dio, marchese!»</p>
            <p>«E intanto la gente muore come le mosche. Dovrei avere la zecca in casa, o
					stampare carte false... Ma non vedete che non vi reggete in piedi?»</p>
            <p>Don Silvio assalito da un nuovo e più forte accesso di tosse, aveva dovuto
					rimettersi a sedere, mezzo tramortito.</p>
            <p>«Ecco!... Soltanto per mostrarvi la buona intenzione», aggiunse il marchese.</p>
            <p>«Lo sapevo che non sarei venuto invano!», rispose don Silvio ringraziandolo.
					Aveva le lagrime agli occhi.</p>
            <p>Il marchese rimase, tutta la giornata, con un senso di sorda irritazione
					nell'animo, quasi il sentimento di pietà che all'ultimo lo aveva commosso fosse
					stato una specie di soverchieria, una prepotenza usatagli, con fine arte, da
					quel prete.</p>
            <p>Si sfogò con mamma Grazia:</p>
            <p>«Ci mancava lui per venire a smungermi!».</p>
            <p>«È un santo, figlio mio!»</p>
            <p>«I santi... stiano appiccicati al muro, o in Paradiso», rispose duramente il
					marchese.</p>
            <p>E due giorni dopo, don Silvio era davvero in via di andarsene in Paradiso, dove
					il marchese lo voleva.</p>
            <p>Davanti la porta della sua abitazione, gruppi di gente costernata, con gli occhi
					al balconcino della cameretta del malato.</p>
            <p>Il dottore aveva dovuto ordinare di tener chiusa la porta perché la cameretta non
					fosse invasa. Di tratto in tratto, qualcuno dei pochi ammessi in casa veniva
					fuori asciugandosi le lagrime, ed era subito circondato. Lo interrogavano con
					gli sguardi, con una lieve mossa del capo, quasi il suono delle parole potesse
					disturbare l'agonizzante. «Si è confessato!» «Udite? Gli portano il viatico e
					l'estrema unzione!»</p>
            <p>La campanella di Sant'Isidoro dava il segnale con pochi squilli affrettati; e,
					subito dopo, la campana grande un tocco, due, tre, che ondulavano lenti
					tristamente. Tutti in orecchie, a contarli: «Quattro! Cinque!». Dappertutto; in
						<emph rend="italic">Casino</emph>, nelle farmacie, nelle botteghe, in ogni
					casa, davanti le porte. «Sei! Sette!» Come se quei rintocchi cupi e lenti
					stessero per annunziare una pubblica sciagura.</p>
            <p>Si sapeva: otto tocchi per le donne; nove per gli uomini; dieci pei
					sacerdoti!</p>
            <p>E il decimo rintocco, più cupo, più lento, ondulò a lungo per l'aria.</p>
            <p>Altra gente accorreva: popolane, contadini, tutti i poverelli da lui beneficiati,
					magri, squallidi, che dimenticavano in quel momento la mal'annata e la fame, con
					occhi gonfi di lagrime, con visi sbalorditi. Ah, il Signore avrebbe dovuto
					prendersi, invece, qualcuno di loro!</p>
            <p>Ed ecco il viatico! Si udiva il campanello che precedeva il prete con la pisside
					e l'olio santo.</p>
            <p>Il canonico Cipolla, sotto il baldacchino, circondato dai fedeli che portavano le
					lanterne di scorta e seguito da un centinaio di persone recitanti il rosario,
					passava a stento tra la folla inginocchiata che ingombrava il vicolo da un capo
					all'altro. La porta fu spalancata; il campanello cessò di suonare.</p>
            <p>Anche il marchese aveva contato: «Uno!... Due!... Cinque!... Dieci!...», i
					rintocchi della campana grande di Sant'Isidoro. Da parecchi giorni, tre, quattro
					volte il giorno, egli mandava Titta, il cocchiere, a prendere notizie. Lo
					atterriva l'idea che la febbre facesse delirare don Silvio, e che nel delirio
					gli sfuggisse una parola, un accenno!... Poteva darsi!</p>
            <p>Smaniava attendendo il ritorno del messo.</p>
            <p>«Sei entrato proprio in camera? Lo hai visto?»</p>
            <p>«Già sembra un cadavere. Non c'è più speranza!»</p>
            <p>Il marchese socchiudeva gli occhi, un po' deluso, crudele. Aveva la pelle dura
					quel prete! E il giorno appresso:</p>
            <p>«Come va? Perché hai tardato tanto?».</p>
            <p>«Non volevano farmi entrare. Mi ha riconosciuto. Mi ha detto: "Ringraziate il
					marchese!", parlava con un fil di voce. "Ditegli che preghi per me!"»</p>
            <p>«Ah!... Poveretto!»</p>
            <p>Ma, nel suo interno, egli dava un significato ironico alle parole riferitegli da
					Titta; e così giustificava il rancore che gli faceva desiderare più pronta la
					sparizione di colui che possedeva il suo segreto, e che era per lui, non
					solamente un rimprovero continuo, ma un pericolo; o, se non un pericolo, una
					ossessione che gli dava fastidio.</p>
            <p>E quando udì in <emph rend="italic">Casino</emph> (vi era andato a posta per
					sentire quel che si diceva), quando udì raccontare dal notaio Mazza che don
					Silvio aveva detto a sua sorella: «Abbi pazienza, fino a venerdì a ventun'ora!»,
					i tre giorni e mezzo che ancora mancavano gli parvero una eternità. Sarebbe
					stato vero?</p>
            <p>Il venerdì non poté restare ad attendere che la campana grande di Sant'Isidoro
					suonasse a morto a ventun'ora, com'è di rito. Il cameriere del Casino era stato
					mandato a informarsi, anche per la curiosità di sapere se la predizione – e
					tutti lo credevano – si sarebbe avverata.</p>
            <p>Vedendo che don Pietro Salvo cava a ogni cinque minuti l'orologio di tasca, il
					dottor Meccio esclamò:</p>
            <p>«Stiamo qui a tirargli il fiato di corpo. È sconveniente!».</p>
            <p>«Andatevene. Chi vi trattiene?»</p>
            <p>Erano sul punto di bisticciarsi; ma dalla cantonata spuntava <emph rend="italic">don Marmotta</emph> come il cameriere era soprannominato. Veniva col suo
					comodo, dando la notizia a quanti lo fermavano, riprendendo a camminare a passi
					lenti, con la testa ciondoloni che secondava il movimento dei passi, senza
					curarsi che fosse impazientemente aspettato.</p>
            <p>Il marchese gli andò incontro:</p>
            <p>«Ebbene?».</p>
            <p>«È ispirato proprio allo scocco di ventun'ora.»</p>
            <p>Si era immaginato di dover respirare più liberamente a quella notizia. Invece,
					rimase là, dubbioso. Non credeva ai suoi orecchi, quasi don Silvio avesse potuto
					fargli il cattivo scherzo di fingere di morire.</p>
            <p>A casa, trovò mamma Grazia che recitava il rosario in suffragio dell'anima del
					sant'uomo.</p>
            <p>«È morto! Che disgrazia! A trentanove anni! Gli uomini come lui non dovrebbero
					morire mai!»</p>
            <p>«Muoiono tanti padri di famiglia!», la rimbrottò. «La morte non porta rispetto a
					nessuno.»</p>
            <p>Quel lutto di tutto il paese lo irritava. Lo irritava anche il pensiero della
					morte, che ora gli ronzava alla mente con insolita vivacità e strana insistenza.
					Gli sembrava che qualcuno gli sussurrasse dentro il cervello: «Oggi a me, domani
					a te!». E quel qualcuno, a poco a poco, prendeva le sembianze di don Silvio.</p>
            <p>Avrebbe voluto esser sordo per non udire le campane di tutte le chiese che
					suonavano a mortorio, tacevano un po', riprendevano a suonare! Sarebbe scappato
					per Margitello, se non avesse riflettuto che le avrebbe udite ugualmente e più
					incupite dalla distanza.</p>
            <p>Eppure non si sentiva ancora rassicurato! Volle vedere il trasporto dalla
					terrazza davanti al <emph rend="italic">Casino</emph>.</p>
            <p>In <emph rend="italic">Piazza dell'Orologio</emph> gran calca. Il mortorio che
					andava attorno da un'ora, secondo la costumanza, per le vie principali del
					paese, doveva passare di là per deporre il cadavere nella chiesa di Sant'Isidoro
					dove gli avrebbero cantato la messa funebre. E già affluiva in piazza la gente
					che si riversava dalle traverse precedendo il convoglio.</p>
            <p>La processione s'inoltrava lentamente: confraternite con gli stendardi avvolti
					all'asta, frati Cappuccini, frati di Sant'Antonio, frati Minori conventuali,
					preti in cotta e stola nera, canonici con mozzetta di lutto, tutti coi torcetti
					accesi in mano, salmodianti; e dietro, sul cataletto, il cadavere, scoperto, con
					le mani in croce, in cotta e stola, e col berretto a tre spicchi in testa, che
					spiccava su la coltre nera di broccato orlata con frangia di argento; corto,
					sparuto, col viso giallo, con gli occhi socchiusi e il naso affilato, sembrava
					che tentennasse il capo a ogni passo dei portatori.</p>
            <p>Giunti vicino al <emph rend="italic">Casino</emph>, essi deponevano a terra il
					cataletto, e la gente faceva ressa attorno al cadavere per baciargli le mani.
					Quattro carabinieri erano pronti, dai lati, a impedire che strappassero in
					brandelli gli abiti del morto per tenerli come reliquie.</p>
            <p>E così il marchese poté osservar bene quella bocca chiusa per sempre, che non
					avrebbe potuto mai più, mai più, ridire a nessuno il segreto da lui rivelato in
					confessione! Allora si sentì forte, vittorioso, quasi la fine di quell'uomo
					fosse stata opera sua. E soltanto per decenza non sorrise, quando il cugino
					Pergola gli disse all'orecchio:</p>
            <p>«Dev'essere rimasto male don Silvio, non trovando di là il Paradiso!».</p>
         </div>
         <div type="chapter" xml:id="ITA19010017" n="17">
            <head>XVII.</head>
            <p>Una mattina, quando il marchese meno se lo aspettava, don Aquilante era
					ricomparso non per parlargli, come al solito, di affari, ma per annunciargli con
					gravità:</p>
            <p>«Finalmente si è smaterializzato!».</p>
            <p>Il marchese, che non aveva udito bene, guardatolo in viso con stupore,
					replicò:</p>
            <p>«Si è...?».</p>
            <p>«Smaterializzato!», sibilò don Aquilante.</p>
            <p>Quantunque le idee e le credenze del marchese di Roccaverdina fossero
					compiutamente cangiate, ed egli avesse anzi, più volte, domandato ironicamente
					all'avvocato: «Che dicono gli Spiriti? Si divertono ancora a tormentarvi?» – don
					Aquilante gli aveva raccontato, tempo addietro, che Spiriti cattivi, di tanto in
					tanto, gli riducevano catalettico il braccio destro per impedirgli di scrivere –
					lo strano annunzio lo aveva rimescolato, quasi si fosse trattato di un fatto di
					cui non si potesse dubitare.</p>
            <p>«E ora?», domandò, nell'improvviso turbamento.</p>
            <p>«Ora sarà più facile interrogarlo con certezza di ottenere precise risposte. Ieri
					Rocco Criscione mi è apparso, spontaneamente, un minuto secondo. Ha voluto forse
					dirmi: eccomi a vostra disposizione.»</p>
            <p>«Eh, via!», fece il marchese che già riprendeva padronanza di sé.</p>
            <p>«La vostra incredulità è irragionevole.»</p>
            <p>«Ma, innanzitutto, dovreste convincermi che l'anima umana è immortale.»</p>
            <p>Don Aquilante rizzò il capo, maravigliato di questo inatteso linguaggio.</p>
            <p>«La scienza...», continuò il marchese.</p>
            <p>«Non mi parlate della scienza officiale», lo interruppe l'avvocato. «È la più
					massiccia ignoranza!»</p>
            <p>«...la scienza positiva richiede fatti accertati, che si possano provare e
					riprovare. La scienza...»</p>
            <p>Il marchese gli ripeteva, con enfasi, frasi, periodi interi dei libri prestatigli
					dal cugino, e credeva di chiudergli la bocca.</p>
            <p>«Fatti, sissignore!», riprese don Aquilante. «Accertati, sissignore! Solamente,
					poiché certi fatti non fanno comodo ai materialisti, essi fingono di non
					vederli. Ma i fatti non per questo non sono veri, non per questo rimangono
					annullati!»</p>
            <p>«Quando non si può vedere né toccare con mano...»</p>
            <p>«Vedreste, tocchereste con mano, se aveste l'animo di tentare l'esperimento.»</p>
            <p>«Ah!... Credete, forse, che scaldandomi la fantasia e mettendomi paura,
					giungerete a farmi vedere quel che non è? Infine, sarebbe un'allucinazione,
					niente altro!»</p>
            <p>«E se Rocco ci rivelasse: "Mi ha ucciso il tal dei tali?".»</p>
            <p>«È impossibile!»</p>
            <p>«E ci desse le prove?»</p>
            <p>«È impossibile!»</p>
            <p>«Dovreste fare da <foreign xml:lang="la">medium</foreign>. Egli vi era persona
					affezionata e fedele. Nessuno meglio di voi potrebbe servire ad evocarlo.»</p>
            <p>«Ma io non mi metto a fare certe sciocchezze!»</p>
            <p>«I vostri famosi scienziati rispondono appunto così.»</p>
            <p>«Ed hanno ragione.»</p>
            <p>«Che ci rimettereste, a coadiuvarmi?»</p>
            <p>«Siete venuto a posta per questo?»</p>
            <p>«Sì, marchese. Da qualche tempo in qua, un rimorso mi tortura. Ho lungamente
					riflettuto intorno al processo e alla condanna di Neli Casaccio. Temo che i
					giurati siano incorsi in uno di quegli inevitabili errori giudiziari che fanno
					scontare a un innocente il delitto di un reo rimasto ignoto.»</p>
            <p>«Perché?... E che vorreste fare?»</p>
            <p>«Quel che fareste voi, che farebbe qualunque onesta persona in questo caso:
					rimettere la giustizia su la giusta via.»</p>
            <p>«In che modo?... Su quali indizi?»</p>
            <p>«Ce lo dovrebbe dire lui!»</p>
            <p>«Pensate di farmi impazzire con le vostre stregonerie?... Domandate piuttosto
					agli Spiriti se avremo presto la pioggia. Non possono far piovere cotesti
					signori?... Mi stupisco che un uomo intelligente e dotto come voi si perda
					dietro a tali fandonie. Volete una spiegazione?», soggiunse. «Ve la darò io, che
					sono un ignorante a petto vostro. Ora che siete stato preso dagli scrupoli
					intorno a quel processo, pensa e ripensa, vi è esaltata la fantasia... Ed ecco
					in che modo vi è parso di vedervi apparire dinanzi...»</p>
            <p>Non volle neppure nominare Rocco Criscione.</p>
            <p>Come mai don Aquilante si era messo a riflettere, per l'appunto, intorno al
					processo di Neli Casaccio?... Che sospetti aveva dunque? E contro di chi? Era
					venuto per tastar terreno?... L'apparizione poteva essere una storiella
					inventata a bella posta per notare che impressione gli avrebbe prodotto su
					l'animo. Fortunatamente, egli era rimasto tranquillo... Perché mostrargli di
					aver paura delle pretese possibili rivelazioni? Chi doveva poi farle, in realtà?
					Quando si è morti, è per sempre!</p>
            <p>Aveva anche pensato a tutto questo parlando.</p>
            <p>E quantunque gli titubasse in fondo al cuore lo sgomento delle cose misteriose
					che invade, in certi momenti, fin gli uomini più intrepidi, non aspettò che don
					Aquilante gli rispondesse.</p>
            <p>«Intanto», riprese subito, «per farvi vedere che non sono, come dite,
					irragionevole, mi dichiaro pronto a contentarvi. Vedere e toccare con mano,
					s'intende! E così non ne riparleremo più... Purché non ci siano pratiche
					difficili e troppo lunghe; non ho tempo da perdere. E spero di rendervi il gran
					servizio di togliervi di testa queste corbellerie.»</p>
            <p>«Lo fate per curiosità, o con animo ostile?»</p>
            <p>«Mettete le mani avanti? Agisco in buona fede, ve lo assicuro; più per voi che
					per me. Vedrete. Vi passeranno pure gli scrupoli, i rimorsi.»</p>
            <p>«Eccolo!», esclamò don Aquilante. «Non ha atteso la chiamata.»</p>
            <p>Istintivamente, il marchese girò gli occhi attorno. Il cuore gli batteva forte,
					la lingua gli si era tutt'a un tratto inaridita.</p>
            <p>«State in orecchio!» La voce di don Aquilante era diventata cavernosa. «Darà un
					segnale della sua presenza.»</p>
            <p>Il pallore, il lieve tremito che gli agitava la testa e le mani, la voce alterata
					mostravano che don Aquilante non era davvero nello stato ordinario.</p>
            <p>E il marchese tendeva l'orecchio, trattenendo il respiro.</p>
            <p>«Avete sentito?», domandò don Aquilante.</p>
            <p>«No.»</p>
            <p>«Eppure ha picchiato forte sul tavolino!»</p>
            <p>«Non abbastanza forte, pare.»</p>
            <p>Dopo questo primo insuccesso, il marchese cominciava a rassicurarsi; continuava
					però a trattenere il respiro, a stare in orecchio.</p>
            <p>«Avete sentito ora?»</p>
            <p>«No.»</p>
            <p>«Udite? Picchia più forte.»</p>
            <p>«Non credo di esser sordo!»</p>
            <p>«Vi prendo una mano», disse don Aquilante dopo qualche istante di paura, «per
					assorbire altro fluido vostro e poter produrre il fenomeno in modo che possiate
					percepirlo anche voi... Prestatevi, cedete.»</p>
            <p>Il marchese ebbe un brivido ghiaccio per tutta la persona. Don Aquilante lo
					guardava negli occhi con ansiosa intensità.</p>
            <p>«Niente!», esclamò il marchese.</p>
            <p>L'avvocato corrugò la fronte e stette un pezzetto a capo chino, agitando le
					labbra quasi parlasse da sé.</p>
            <p>«Insomma?...», domandò il marchese impaziente.</p>
            <p>«Non vuol dirmelo!»</p>
            <p>«Ah!»</p>
            <p>«Vuol dirlo soltanto a voi. Promette che verrà a dirvelo in sogno.»</p>
            <p>«Lo sapevo!», esclamò il marchese emettendo un gran respiro di soddisfazione. «Lo
					sapevo che la cosa doveva terminare in burletta!»</p>
            <p>«Verrà, certamente. Ecco, va via!... È sparito!»</p>
            <p>«E questo lo chiamate vedere e toccare con mano?»</p>
            <p>Il marchese rideva, si muoveva per la stanza, stirando le braccia, tendendo le
					gambe, quasi per sgranchirsi e scuotersi d'addosso quel senso di faticosa
					aspettativa che lo aveva fatto stare immobile più di tre quarti d'ora.</p>
            <p>«E questo lo chiamate vedere e toccare con mano?»</p>
            <p>Voleva prendersi la rivincita su don Aquilante che gli aveva messo una bella
					paura, non ostante ch'egli non avesse mai creduto, e molto meno ora, a quelle
						<emph rend="italic">magherie</emph>.</p>
            <p>In sogno?... Va bene! E sorrideva internamente.</p>
            <p>Raccontò la scena al cugino Pergola e ne risero insieme; la raccontò anche alla
					zia baronessa, a cui nessuno poteva levar di testa che nella brutta faccenda non
					ci fosse entrato lo zampino di quella donnaccia! E così facendo, gli sembrava di
					acquistare maggiore coscienza della sua sicurezza.</p>
            <p>Pure, per più notti di seguito, andò a letto con l'indefinito terrore di rivedere
					in sogno la sua vittima. Se Rocco avesse mantenuto la parola, sarebbe
					significato che davvero... Ma non la mantenne né allora, né dopo!</p>
            <p>Il marchese però non sapeva spiegarsi quella smania di attività che da qualche
					tempo in qua lo urgeva, spingendolo troppo fuori dalle sue vecchie
					abitudini.</p>
            <p>Il cugino, il dottor Meccio e parecchi altri, picchia e ripicchia, avevano un po'
					scosso la sua risoluzione di mantenersi assolutamente estraneo alle fiere lotte
					municipali. Resisteva ancora, ma con visibile fiacchezza:</p>
            <p>«Dove volete condurmi? A che pro? Tanto, non mi persuaderete che vi sia da fare
					un po' di bene nell'arruffata amministrazione comunale che si regge appena a
					furia di tasse!».</p>
            <p>«Il Comune ha tesori, marchese! Ma bisogna strapparli di mano a coloro che se li
					posseggono tranquillamente perché non si è mai ardito di disturbarli. Affari del
					Comune, affari di nessuno! È la bella massima che prevale.»</p>
            <p>«E pretendereste che mi metta all'opera io, dottore?»</p>
            <p>«Lei non ha interessi particolari. Cioè, ne ha: è debitore del Comune anche lei,
					per Margitello, dopo lo scioglimento dei diritti promiscui. Dovrebbe dare
					l'esempio con un'onesta transazione.»</p>
            <p>«E i sequestri dei creditori? Non me li levate di addosso voi.»</p>
            <p>«Si convochino, tutti; s'invitino a transigere anche loro. Sarebbe come invitarli
					a nozze. Non vedono, da mezzo secolo, il becco d'un quattrino! Se lei potesse
					dire agli altri debitori: "Fare come ho fatto io...".»</p>
            <p>«Penserebbero: "Il marchese di Roccaverdina è proprio ammattito!". E dovrei
					stuzzicare il vespaio io? Perché tutti mi diano addosso? Perché io perda quel
					po' di pace che i miei affari mi lasciano?»</p>
            <p>«Non dobbiamo essere egoisti, cugino!»</p>
            <p>«E voialtri? Ve ne state con le mani in mano voialtri.»</p>
            <p>«Io predico al deserto, da anni ed anni! Sono un povero medico, non ho
					autorità...»</p>
            <p>«Eppure ho sentito dire che una volta, per tapparvi la bocca, non so qual sindaco
					vi disse: "Fate. Avete carta bianca".»</p>
            <p>«A parole!... Non mi costringete a vuotare il sacco, marchese!»</p>
            <p>Lo attiravano in un angolo del salone del Casino, insistenti, parlando sottovoce
					come se stessero a macchinare una tenebrosa congiura, dando occhiate di traverso
					a coloro che passeggiavano in su e in giù, e che, fingendo di discorrere
					insieme, tendevano l'orecchio, spie del sindaco e degli assessori.</p>
            <p>«Vedete quel don Pietro Salvo? Non si muove mai di qui. Si direbbe tutt'assorto
					nella lettura dei giornali. Invece, non perde una sillaba di quel che qui dentro
					si dice; la sera va dal suo compare l'assessore, <emph rend="italic">ad
						referendum!</emph>»</p>
            <p>Il marchese non si decideva a rispondere sì o no:</p>
            <p>«Vedremo. Sono cose da pensarci bene. Quando uno prende un impegno, si trova poi
					legato mani e piedi. Non voglio impegnarmi alla cieca».</p>
            <p>«S'intende! S'intende!»</p>
            <p>Ma se imprendeva a parlare dei suoi progetti agrari, subito si accalorava. Allora
					tutti facevano circolo attorno a lui, spalancavano tanto di orecchi, sgranavano
					gli occhi, quasi stessero per afferrare, là, con avide mani, la loro parte delle
					immense ricchezze che il marchese faceva rigurgitare, con un colpo di bacchetta
					fatata, davanti alle immaginazioni che la miseria di quelle tristi annate
					lasciava sovreccitare facilmente.</p>
            <p>E ogni vite si trasmutava in un ceppo di oro! E ogni chicco d'uva in un
					brillante! Filati interminabili! La vasta pianura, laggiù, doveva diventare, in
					poco tempo, un unico meraviglioso vigneto! E le colline con quei boschi di
					ulivi! Bisognava costringerli a produrre annualmente, portandoli bene, non
					diramandoli troppo, non mortificandoli con la barbarica bacchiatura che ne
					troncava i nuovi polloni ancora teneri e disperdeva il futuro raccolto!</p>
            <p>Soltanto una forte Società poteva produrre questo miracolo!</p>
            <p>Nemmeno un sol grappolo di uva di tutto il territorio di Ràbbato doveva essere
					pigiato nei <emph rend="italic">palmenti</emph> privati! Nemmeno una stilla di
					vino doveva entrar in botti che non fossero quelle del loro stabilimento!</p>
            <p>E le ulive, colte a mano a una a una, fresche fresche, di filato alla macina,
					senza che vedessero neppur da lontano quei fetidi <emph rend="italic">camini</emph>, quelle stufe che le concocevano e le facevano rancidire!</p>
            <p>E nemmeno una goccia d'olio fuori dei coppi della Società!</p>
            <p>«E i quattrini, marchese?»</p>
            <p>«Si trovano, si debbono trovare. Si va a una banca: "Ecco qua l'intera nostra
					produzione; noi vogliamo attendere, per la vendita, che i prezzi si rialzino;
					intanto dateci il denaro che ci occorre". E subito: "Tanto a te! Tanto a me!
					Tanto per la coltivazione; tanto per fondo di riserva...". Si fa così
					dappertutto. Soltanto noi dormiamo come ghiri; e svegliandoci, vorremmo trovare
					la tavola apparecchiata e metterci a mangiare e a scialare!»</p>
            <p>Gli ascoltanti avevano l'acquolina in bocca, assaporavano la imbandigione,
					storditi anche dalla voce del marchese che si era elevata a poco a poco, ai toni
					più acuti.</p>
            <p>«Ma io mi sfiato inutilmente», egli aveva conchiuso una volta (e infatti si era
					arrochito). «Basterebbe, per cominciare, che fossimo soltanto una diecina. Gli
					altri accorrerebbero dopo, dovrebbero pregarci in ginocchio per essere ammessi
					nella nostra Società... Fatti però, non parole. Contratto in piena regola con
					firma e bollo notarile; se no, lo so bene come si andrebbe a finire. Si dice:
						"<emph rend="italic">Tric-trac</emph> di Ràbbato". È proprio vangelo.
					Prendiamo fuoco, facciamo un po' di rumore, un po' di fumo... e festa! Chi si è
					visto si è visto.»</p>
            <p>«Io sono pronto a redigere gratis il contratto», disse il notaio Mazza. «Chi vuol
					dare l'assegno sa dove trovarmi.»</p>
            <p>E il <emph rend="italic">tric-trac</emph>, quel giorno, prese fuoco; e la <emph rend="italic">Società Agricola</emph> fu fondata, con otto soci appena, pur
					di cominciare!</p>
            <p>«E voi, don Pietro? Con le vostre vigne delle Torretta, coi vostri ulivi di
					Rossignolo?»</p>
            <p>Don Pietro Salvo che entrava in quel momento e aveva capito di che si trattava,
					rispose con una spallucciata, e soggiunse:</p>
            <p>«Volete sapere una notizia? Neli Casaccio è morto nel carcere; me l'ha detto il
					sindaco or ora».</p>
            <p>Il marchese trasalì.</p>
            <p>«Belle notizie ci apportate!», esclamò per nascondere il turbamento.</p>
            <p>Per alcuni minuti non si parlò di altro.</p>
            <p>E quando il notaio Mazza, tratto in disparte don Pietro, cercò d'indurre anche
					lui ad entrare assieme con gli altri nella Società, don Pietro rispose:</p>
            <p>«I Roccaverdina sono stati sempre uno più matto dell'altro; e il marchese non
					dirazza. Ha scelto bene il momento! Si muore di fame; e, se non piove, chi sa
					dove andremo a finire tutti quanti!».</p>
         </div>
         <div type="chapter" xml:id="ITA19010018" n="18">
            <head>XVIII.</head>
            <p>Erano anni che il marchese e suo zio il cavaliere don Tindaro non si guardavano
					in faccia. Dal giorno che il marchese non aveva voluto permettergli di metter
					sossopra i terreni di Casalicchio per scavarvi le antichità che, secondo lui, vi
					si trovavano sepolte, don Tindaro, soprannominato sprezzantemente <emph rend="italic">marchese contadino</emph>, gli aveva fin tolto il saluto.</p>
            <p>Ora si erano trovati inattesamente faccia a faccia nello stesso albergo, in
					Catania; il marchese, per un prestito di settantamila lire presso il Banco di
					Sicilia, il cavalier don Tindaro per la vendita della sua collezione di vasi
					antichi, di statuette e di monete, a un lord inglese che, egli diceva, buttava
					via le sterline quasi fossero soldi.</p>
            <p>E la gioia per quella vendita era stata tale, che il cavaliere, dimenticata la
					grave offesa della non permessa esplorazione di Casalicchio, gli aveva steso la
					mano:</p>
            <p>«Infine, sei figlio di mio fratello!... Vieni a vedere».</p>
            <p>La collezione si trovava ancora nella sua stanza esposta sui commò e sui
					tavolini; doveva consegnarla il giorno dopo. Egli non usciva dall'albergo un
					istante, per farle la guardia, e anche per riempirsene gli occhi l'ultima volta.
					Non li avrebbe più riveduti quei preziosissimi oggetti che formavano, da
					trent'anni, la sua consolazione e il suo orgoglio! Si sentiva stringere il cuore
					ripensandoci. Lo confortava però l'idea che il suo nome si leggerebbe su una
					targa del Museo di Londra; questo era il patto. Quel lord comprava per conto del
					Museo di Londra.</p>
            <p>«Trentamila lire, nepote mio!»</p>
            <p>«Vi sembrano molte? Ne avete speso per lo meno il doppio.»</p>
            <p>«Fandonie! Dieci lire oggi, venti un altro giorno... E tornano a casa tutte a una
					volta... A questi chiari di luna!»</p>
            <p>«Me ne rallegro. Ma non dovreste ricominciare; scapperebbero di nuovo.»</p>
            <p>«Ah, se tu volessi permettermi!... La indicazione è precisa: Casalicchio! Ora là
					non c'è casale né grande né piccolo. Ma in antico doveva esservi; i nomi non si
					danno a caso. Né a caso si dice: a Casalicchio c'è il tesoro!»</p>
            <p>«Se vi facessi una proposta?», lo interruppe il marchese.</p>
            <p>«Quale?»</p>
            <p>«Vi leverei certamente la tentazione di sciupare queste povere trentamila lire.
					Impiegatene due terzi soltanto nelle costruzioni della <emph rend="italic">Società Agricola</emph> fondata da me. Io sono qui per conchiudere un
					prestito di settantamila lire a tale scopo.»</p>
            <p>«Ne riparleremo... Intanto osserva: questo solo vaso, sei mila lire! Della più
					bella epoca greca! Sisifo che spinge in alto un masso... Mitologia!... Prima
					della venuta di Gesù Cristo!»</p>
            <p>«Quando penso che avete spianato le vigne a Porrazzo per scavarvi sepolcreti!
					Dovreste ripiantarle. Quelli di Porrazzo sono i migliori terreni per
					vigneto.»</p>
            <p>«Ne riparleremo, nepote. Tu hai la testa alle vigne, ai vini. Io non bevo vino,
					lo sai.»</p>
            <p>«Lo bevono gli altri, e debbono comprarlo per forza.»</p>
            <p>«Non pianterai vigne anche a Casalicchio! Lasciami, prima, fare almeno qualche
					saggio. Quando di un posto si dice: "C'è il tesoro", significa...»</p>
            <p>«Ebbene, scaverete a Casalicchio!»</p>
            <p>Il cavaliere don Tindaro gli saltò al collo per abbracciarlo.</p>
            <p>«Allora... Tutto quel che vuoi... Due terzi, no; metà, quindici mila lire... Non
					si trovassero là che due soli vasi del valore di questo col Sisifo...!»</p>
            <p>«E se non si trovano?»</p>
            <p>«Li veggo da qui; mi pare di averli tra le mani... Ma, un momento!... C'entra
					pure <emph rend="italic">quell'empio</emph> nella tua Società?»</p>
            <p>«Oh, zio! Bisogna finirla, oramai è vostro genero.»</p>
            <p>«Niente! Finché non avrà sposato in chiesa...»</p>
            <p>«Sposerà, ve lo assicuro, un giorno o l'altro. Legalmente intanto...»</p>
            <p>Don Tindaro si trasse indietro, imbronciato.</p>
            <p>«Mi è stato detto», riprese, quasi masticando le parole, «che vi siete
					riconciliati, come se la offesa fosse stata fatta a me solo e non alla parentela
					tutta. Una Roccaverdina... concubina! È sua concubina», incalzò, «non moglie mia
					figlia! Per la Chiesa, il matrimonio... come lo chiamate?»</p>
            <p>«Civile.»</p>
            <p>«Incivile dovrebbe esser detto!... Matrimonio da bestie!... Per la Chiesa, non ha
					nessun valore...»</p>
            <p>«Coi pregiudizi che avete in testa!»</p>
            <p>«Pregiudizi? Pregiudizio uno dei sette Sacramenti? Sei dunque diventato <emph rend="italic">protestante</emph> come lui? E tu pure, giacché sposi – so che
					sposi, dagli altri l'ho saputo, per caso. Non vuol dire! – tu pure non sposerai
					in chiesa?»</p>
            <p>«Io... io farò come fanno tutti.»</p>
            <p>Il marchese arrossì. Aveva dovuto arrossire e sentirsi imbarazzato parecchie
					altre volte, con la zia baronessa e con Zòsima specialmente, per la mancanza di
					sincerità riguardo ai mutati suoi sentimenti religiosi. Ma in quel punto, aveva
					anche arrossito per l'improvvisa coscienza che, da più di un anno, la sua vita
					era una continua ipocrisia, una continua menzogna fin con se stesso. Un attimo
					era bastato per fargli comprendere che la smania di distrarsi, di stordirsi da
					cui si sentiva travolgere era un inconsapevole mezzo di addormentare, di far
					tacere l'intima voce che minacciava di elevarsi tanto più forte, quanto più egli
					cercava di soffocarla.</p>
            <p>«Come fanno tutti?», riprese don Tindaro? «Com'è dovere, ti faccio osservare io.
					Sei cristiano cattolico apostolico romano?»</p>
            <p>«Non mi son fatto sbattezzare!»</p>
            <p>«Neppure <emph rend="italic">quell'empio</emph> si è fatto sbattezzare!»</p>
            <p>«Pensate che il Vangelo comanda di perdonare le offese. E poi certe persone
					bisogna prenderle pel loro verso. Con le buone si ottengono tante cose che non
					si riesce a ottenere con le cattive.»</p>
            <p>«Perdoneresti tu nel caso mio? Ah, tu non sei padre; tu non puoi intendere che
					cosa voglia dire vedersi strappare di casa una figlia unica! Era maggiorenne?
					Che importa? Il padre è sempre padre; la sua autorità dura fino alla morte,
					oltre la morte! E mia figlia (una Roccaverdina!) si è ribellata, si è avvilita
					fino al punto...! Avrei voluto vederti, se qualcuno fosse venuto a portarti via
					Agrippina Solmo quando era con te!... E si sarebbe trattato di un'amante. Lo
					avresti ammazzato, per semplice gelosia, se le volevi bene davvero!... Ma una
					figlia è ben altro. Carne della nostra carne, sangue del nostro sangue!... Non
					so come mai, allora, io non abbia commesso un eccidio!»</p>
            <p>«Avete ragione, zio. Quando però il male è fatto, dobbiamo cercarvi il
					rimedio.»</p>
            <p>«Sono un Roccaverdina schietto, io; non mi piego, mi spezzo! Se tu, invece di
					sangue, hai siero nelle vene... Quanti anni sono che non ti ho più guardato in
					viso per l'affare di Casalicchio? Oggi il caso ci ha fatto incontrare in terreno
					neutrale, in un albergo. Ricorda però che io sono di acciaio; non mi piego, mi
					spezzo. <emph rend="italic">Frangar non flectar!</emph> Nel secolo scorso i
					Roccaverdina erano soprannominati <emph rend="italic">i Maluomini</emph>... Coi
					nostri antenati non si scherzava. Ora siamo una razza incarognita; tu,
					agricoltore; io... almeno!... Non c'intendiamo. Faccio conto di non esserci
					visti.»</p>
            <p>«Non ritiro la mia parola, no. Scavate pure quanto volete a Casalicchio. Darò
					ordini che vi lascino fare.»</p>
            <p>«A quel patto?»</p>
            <p>«Con nessun patto.»</p>
            <p>«No, grazie! Non voglio restarti obbligato.»</p>
            <p>Il marchese stette un po' a guardare con gratitudine il vecchio parente rimessosi
					a riempirsi gli occhi di quei suoi preziosi oggetti che non avrebbe riveduti
					più. Lo vedeva andare da un vaso all'altro, soffiare diligentemente sopra uno
					per mandar via qualche granellino di polvere che gli pareva lo deturpasse;
					rivoltare un altro per ammirarne ancora, mentr'era in tempo, le bellissime
					figure disegnate con contorni neri su fondo rossiccio; e palpare una statuetta,
					una patera con dolce carezza di amatore.</p>
            <p>E intanto che lo guardava, si sentiva rinascere in cuore tutto l'orgoglio della
					razza dei <emph rend="italic">Maluomini</emph>, e la compiacenza di non
					riconoscersi degenere, come il vecchio lo giudicava.</p>
            <p>Il rincrescimento della continua ipocrisia, della continua menzogna, da cui poco
					prima era stato turbato, già gli pareva debolezza indegna di un
					Roccaverdina.</p>
            <p>«Avrei voluto vederti!... Lo avresti ammazzato!»</p>
            <p>Non erano parole di approvazione, di giustificazione? Non si scherzava neppure
					con lui, come coi suoi antenati, che certamente avevano ricevuto quel soprannome
					perché forti e potenti!... I tempi però erano cangiati, e la razza si adattava
					ai tempi. La <emph rend="italic">Società Agricola</emph> gli sembrava un atto di
					potenza e di forza; oggi non era possibile mostrarsi <emph rend="italic">Maluomini</emph> altrimenti.</p>
            <p>A Margitello, dopo tanti mesi di trista inerzia, cagionata dalla insistente
					siccità, e interrotta soltanto dall'occupazione di curare i pochi bovi rimasti,
					e di bruciare e seppellire i cadaveri di quelli che il tifo continuava ancora ad
					ammazzare, il massaio e i garzoni avevano visto arrivare il marchese,
					l'ingegnere e parecchi azionisti della <emph rend="italic">Società
						Agricola</emph>; i quali erano rimasti colà una settimana per assistere agli
					studi e alle prime operazioni di sbarazzamento del terreno su cui l'edificio
					ideato dal marchese doveva sorgere.</p>
            <p>Più di una cinquantina di contadini, tra uomini e ragazzi, scavavano le
					fondamenta, trasportavano il terriccio, felici di guadagnare pochi soldi al
					giorno che almeno servivano a non farli morire di fame, loro e le loro
					famiglie.</p>
            <p>Qualche socio aveva, timidamente, fatto osservare al marchese che la spesa
					sarebbe stata, forse, eccessiva per un tentativo...</p>
            <p>«Dovremo poi rifarci da capo? Tra due anni ci troveremo costretti; vedrete!... E
					se sopraggiunge la pioggia, addio! Occorrerà di scappellarci alla gente, perché
					ci faccia la grazia di venire a lavorare qui.»</p>
            <p>Nessuno aveva più osato di fiatare dopo questa strillata.</p>
            <p>Si sarebbe detto che i denari presi in prestito dal Banco di Sicilia, gli
					scottassero le mani, ed egli avesse fretta di buttarli tutti via, in legname, in
					mattoni, in tegole, in calce, in gesso, in ferramenta di ogni sorta.</p>
            <p>L'atrio era già ridotto un arsenale con un brulichio, simile a quello di un
					formicaio affaccendato, di uomini che in certi momenti perdevano la testa,
					storditi dalle sfuriate del marchese, dagli ordini e dai contr'ordini,
					quand'egli mutava tutt'a un tratto di parere intorno alla costruzione di un
					muro, all'impostatura di una porta o d'una finestra che non gli garbavano più,
					quantunque stabilite da lui stesso e segnate nella pianta eseguita, col suo
					consenso, dall'ingegnere.</p>
            <p>Allorché questi, ogni due o tre giorni, arrivava a Margitello, trovava sempre
					qualche novità.</p>
            <p>«Ma, signor marchese!...»</p>
            <p>«Mi meraviglio anzi che non ci abbiate pensato prima voi!»</p>
            <p>E spiegava la ragione del mutamento; e il torto doveva essere sempre
					dell'ingegnere, non di lui.</p>
            <p>Era preso interamente da quelle costruzioni; avrebbe voluto vederle già in piedi,
					col tetto, con le imposte e tutto il resto; e gli sembrava che venissero su
					lentamente, quasi per ostile esitanza.</p>
            <p>Appena le domeniche si rammentava di fare una visita in casa della zia, dove
					sapeva di trovare Zòsima con la madre e la sorella. Alla signora Mugnos non era
					parso conveniente che il marchese andasse a casa loro.</p>
            <p>«Per evitare pettegolezzi», ella aveva detto alla baronessa.</p>
            <p>Ma, in realtà, perché voleva evitare a sé e alle figlie l'umiliazione dello
					spettacolo di quelle squallide stanze dove esse nascondevano la loro misera
					condizione, e dove le figlie passavano le giornate, e spesso le nottate,
					lavorando di cucito o di ricamo; e lei, che non s'era mai sporcate le mani
					quando la famiglia era in auge, vi s'incalliva le signorili dita tirando il
					pennecchio della rocca e girando il fuso per conto di altri.</p>
            <p>«Ah zia!... Dovreste venir a vedere, tutte e quattro. Una scarrozzata di poche
					ore.»</p>
            <p>«Il mal del calcinaccio è ereditario in casa nostra!»</p>
            <p>«Ma di che si tratta? Non ho capito bene. D'un palmeto? D'un fattoio?», domandava
					la signora Mugnos.</p>
            <p>E al marchese non sembrava vero di riparlarne, di dare ampie spiegazioni, di fare
					descrizioni particolareggiate; di condurre, quasi, le quattro signore per mano a
					traverso i tini, i tinelli, le botti e i bottaccini che ancora non erano al lor
					posto, ma che si sarebbero trovati là tra non molto; a traverso i frantoi, gli
					strettoi, i coppi pieni di olio, che non c'erano neppur vuoti, ma che erano
					stati ordinati, tutti di una misura e di unico modello, uguali a quello in uso
					nel Lucchese e a Nizza, verniciati dentro e fuori, e non di semplice terracotta
					che comunicava agli oli il rancido e ne alterava il colore!</p>
            <p>Zòsima stava ad ascoltarlo con soave aria di rassegnazione, sorridendogli ogni
					volta che egli si rivolgeva specialmente a lei per dimostrarle che la stimava di
					maggiore intelligenza delle altre, e che la sua approvazione gli riusciva
					gradita assai più di quella di ogni altra persona.</p>
            <p>Ma le sole parole di tenerezza che il marchese le rivolgeva accomiatandosi erano
					sempre queste:</p>
            <p>«Non piove! Vedete?... Non piove!».</p>
            <p>«C'è forse fretta?», rispose Zòsima una volta. «Margitello intanto non vi lascia
					tempo di pensare ad altro.»</p>
            <p>«Lo dite per rimproverarmi?»</p>
            <p>«Non saprei rimproverarvi neppure se avessi ragione di farlo... Quando sarò
					davvero marchesa di Roccaverdina...»</p>
            <p>«Siete già tale, Zòsima, almeno per me.»</p>
            <p>«Quando sarò davvero marchesa di Roccaverdina», lo ripeteva con accento
					scherzoso, «avrò certamente più agio di vedervi e di darvi qualche
					preghiera.»</p>
            <p>«Perché dite così?»</p>
            <p>«Perché dovrei parlarvi di una poveretta venuta l'altro giorno da noi...»</p>
            <p>«È vero», disse la signora Mugnos. «Voleva la signora marchesa. "Ma qui non c'è
					nessuna marchesa, figlia mia! .... Eccellenza sì, la marchesa di Roccaverdina!"
					"Non ancora, figlia mia." "Eccellenza sì, la marchesa di Roccaverdina; debbo
					gettarmele ai piedi, per questa creatura qui, per quest'orfanello... Il signor
					marchese ha fatto tanto! Gli dobbiamo la vita. Senza di lui, saremmo morti tutti
					di fame anche prima della disgrazia di mio marito..." E bisognò farla parlare»,
					la signora Mugnos sorrideva, «con la marchesa di Roccaverdina!»</p>
            <p>«Per quel figliuolo di dieci anni», riprese Zòsima.</p>
            <p>«Che cosa voleva?... Chi era costei?»</p>
            <p>«La povera vedova di Neli Casaccio.»</p>
            <p>«Ma...», fece il marchese.</p>
            <p>«E insisteva: "Per niente, pel solo pane e vestiti; con quattro cenci lo
					ricopre... O pure, se lo prenda voscenza, per ragazzo da mandare qua e là. È
					svelto di mente e lesto di gamba". Che potevo risponderle? Non ha voluto
					persuadersi che non sono marchesa di Roccaverdina!»</p>
            <p>«E su questo punto ha fatto bene», egli rispose. «In quanto al ragazzo, no, non è
					possibile che lo prendiamo in casa nostra. La sua presenza mi rammenterebbe
					continuamente troppe cose tristi; no, no!»</p>
            <p>«Povera donna!», esclamò la baronessa.</p>
            <p>«Zia mia, se si dovesse beneficare tutte le persone nel modo che esse
					richiedono!... Ognuno fa quel che può.»</p>
            <p>«Osservo solamente», riprese la baronessa, «che gli uomini di una volta erano più
					cortesi di quelli del giorno d'oggi. Alla prima preghiera di una signorina», e
					calcò su le parole prima e signorina, «non avrebbero mai risposto con una
					negativa. Per lo meno, avrebbero promesso; e poi... Si sa, le
					circostanze...»</p>
            <p>«Zòsima», disse il marchese, «scommetto che voi preferite la mia...
					scortesia.»</p>
            <p>«Sì», ella rispose.</p>
         </div>
         <div type="chapter" xml:id="ITA19010019" n="19">
            <head>XIX.</head>
            <p>E una mattina, dietro i colli di Barrese, si erano affacciate le nuvole,
					lentamente, quasi non avessero viso di mostrarsi dopo di essersi fatte
					desiderare diciotto mesi, o quasi non riconoscessero più la strada da percorrere
					per andare verso Ràbbato.</p>
            <p>Si erano affacciate lungo un gran tratto, addensandosi una dietro all'altra,
					spingendosi una su l'altra; poi, si erano fermate.</p>
            <p>Dalle finestre, dai balconi che guardavano verso Barrese, uomini, donne, ragazzi
					protendevano le mani, invocandole, chiamandole come persone vive capaci di udire
					e d'intendere. E dalle casupole rasente il ciglione, dai vicoli, dalle vie la
					gente sbucava, affluiva nei punti da dove avrebbe potuto accertarsi coi proprii
					occhi che la voce corsa rapidamente attorno: «Le nuvole! Le nuvole!», non fosse
					stato un perfido scherzo di qualche cattivo burlone.</p>
            <p>La spianata del Castello formicolava di persone d'ogni classe accorse ad
					osservarle come spettacolo nuovo e inatteso. Sarebbero rimaste ferme là? Si
					sarebbero disperse? Che attendevano ormai per farsi avanti e dirompersi in
					pioggia?</p>
            <p>Dense, nerastre, bianchicce agli orli, esse si distendevano, si avvolgevano, si
					allungavano, si confondevano insieme, formando un cupo velario sul fil dei colli
					di Barrese.</p>
            <p>«Non si muovono; hanno paura di noi che stiamo a guardarle», disse un vecchio
					contadino; e rise.</p>
            <p>Ma nessuno rise con lui. Tutti erano intenti a seguire con occhi ansiosi le
					instabili forme che, lente lente, si andavano mutando, agglomerandosi qua,
					assottigliandosi là; e le labbra mormoravano preghiere, voti, esortazioni a le
					capricciose che non si decidevano a prendere il volo per venire a spargere il
					lor fecondo tesoro di pioggia su quelle terre laggiù, languenti di sete,
					invocanti dalle mille fenditure, simili a bocche riarse, il refrigerio di
					qualche stilla d'acqua e da lunghi mesi, incessantemente.</p>
            <p>Poi, una delle nuvole più lievi si staccò, si avviò come nave di avanguardia,
					subito seguita da un'altra e da una terza; e le palpebre di quegli occhi che
					stavano a spiarne ogni movimento cominciarono a battere frequenti dalla profonda
					commozione; e quei cuori, tremanti per la dubbiosa aspettativa, palpitarono di
					gioia vedendole venire avanti, non più una dietro all'altra, ma insieme,
					silenziosamente, e invadere il cielo azzurro e oscurarlo, abbassandosi verso
					terra quasi appesantite dal carico che portavano in seno.</p>
            <p>E, dietro i colli di Barrese, altre già ne spuntavano più cupe, più scure che
					salivano su spinte dal vento di levante messosi a spirare tutt'a un tratto,
					impregnato di umidore; e non appena queste si eran liberate nell'aria uscite
					fuori dalla linea curva dei colli, altre si affacciavano, sormontavano lo
					spazio, incalzando le precedenti che affrettavano la corsa verso Ràbbato,
					coprendo con la loro ombra le campagne, le vallate illuminate dal sole, quasi ne
					divorassero lo splendore dorato di mano in mano che s'inoltravano verso le
					braccia tese incontro a loro, benedicenti quelle di esse già arrivate su Ràbbato
					e che passavano avanti frettolose.</p>
            <p>E alle prime gocce di pioggia rare e stentate: «Viva! Viva la divina
					Provvidenza!». Non lo gridava soltanto quel centinaio di persone che parevano
					impazzite dalla gioia su la spianata del Castello, ma tutte le campane delle
					chiese squillanti a distesa, ma Ràbbato intera dai balconi, dalle finestre,
					dalle vie, dalle piazze dove la gente si era riversata per inebriarsi dello
					spettacolo della pioggia fina, fitta, e che ancora sembrava incredibile.</p>
            <p>Nessuno pensava a scansarsi, tutti volevano sentirsela sbattere su le teste
					scoperte, su le facce sporte indietro, su le mani levate in alto con le palme
					riunite a mo' di coppa per raccogliere quella grazia di Dio, che irrompeva con
					impeto, rumoreggiando su le tegole, riversandosi dai canali, formando rigagnoli
					e gore dove si gonfiavano e scoppiavano mille bollicine, quasi l'acqua
					ribollisse.</p>
            <p>E, sotto la pioggia, parecchi erano tornati prima di sera lassù, a osservare
					dalla spianata del Castello le campagne sottostanti che bevevano, bevevano,
					bevevano e non riuscivano a saziarsi. Le viottole però, i sentieri, le carraie
					luccicavano, segnando una gran rete argentata su i terreni scuriti; e luccicava
					il fiume ingrossato, che serpeggiava lambendo il piè delle colline; e
					luccicavano i rigagnoli rovesciantisi su la pianura dai dossi rocciosi delle
					colline che non sapevano che farsi dell'acqua e la rimandavano a chi più ne
					aveva bisogno.</p>
            <p>E la pioggia continuava, fitta, uguale, senza tregua, stendendo un immenso velo
					che nascondeva le linee; i contorni, i colori, sfumando le masse delle colline e
					delle montagne, facendo quasi scomparire l'Etna, da farlo supporre una nuvola
					scioglientesi in pioggia anch'essa, laggiù, lontano.</p>
            <p>Il cavaliere Pergola, riparato dall'ombrello, cercava con gli occhi i suoi
					piccoli fondi che si distinguevano appena, uno a diritta, uno a sinistra, un
					terzo più giù: e guardava anche verso Margitello, dove l'edificio della <emph rend="italic">Società Agricola</emph> biancheggiava tra il bruno dei terreni
					inzuppati di acqua, e con le buche nere delle finestre senza imposte e con le
					mura senza tetto sembrava lo scheletro di un grande animale buttato a marcire
					colà.</p>
            <p>«Anche voi qui, compare Santi? Ora non avete più niente da venire a vedere da
					questo lato.»</p>
            <p>«Vengo a guardare quel che non ho più, dice bene voscenza. La roba mia se la gode
					il marchese di Roccaverdina!»</p>
            <p>«Ve l'ha pagata.»</p>
            <p>«Chi lo nega? Ma se l'è presa quasi di prepotenza; ed io ho dovuto appollaiarmi
					su le rampe delle Pietrenere, che sono rampe maledette!»</p>
            <p>«Con questa pioggia però...»</p>
            <p>«Là, a Margitello, era la pupilla dei miei occhi! Lo sa voscenza com'è stato?
					Volevano impigliarmi nel processo... perché era corsa qualche parola di rabbia
					tra Rocco <emph rend="italic">del marchese</emph> e me, pel limite di ponente.
					Rocco (il Signore gliel'avrà perdonato) faceva gli interessi del padrone a
					diritto e a torto; a torto per quel che mi riguardava.»</p>
            <p>«Ne parlate ancora?»</p>
            <p>«Ne riparlerò sempre, finché avrò fiato!»</p>
            <p>«Vedrete; con questa pioggia anche le rampe delle Pietrenere produrranno. Non le
					avete scelte male quelle rampe; vi lagnate d'una gamba sana, per non perdere il
					mal vezzo.»</p>
            <p>«Eh, già! Noi poveretti abbiamo sempre torto!»</p>
            <p>«Tempo chiuso, cavaliere! Ogni goccia è un pezzo di oro che casca dal cielo!»</p>
            <p>«Proprio così, don Stefano!»</p>
            <p>«Sant'Isidoro finalmente ci ha fatto la grazia!»</p>
            <p>«Voi, don Giuseppe, s'intende, tirate l'acqua al vostro mulino; non siete
					sagrestano per nulla!»</p>
            <p>Si aggruppavano imperterriti, senza curarsi che gli ombrelli li riparassero male;
					e, per uno che andava via, due, tre ne sopraggiungevano, quasi non potessero
					contentarsi di sentir scrosciare i canali e veder gonfiare i rigagnoli per le
					vie; volevano godersi la vista delle campagne che bevevano, bevevano, bevevano e
					non arrivavano a saziarsi! Ah, quella pioggia avrebbe dovuto durare una
					settimana, senza smettere un solo momento! Ci volevano pei terreni almeno tre
					palmi di <emph rend="italic">tempera!</emph>
            </p>
            <p>Da una finestra di Margitello l'ingegnere additava al marchese la gente che stava
					a guardare su la spianata del Castello. Non ostante il velo steso dalla pioggia,
					si distinguevano le macchiette nere che apparivano, cangiavano posto, si
					diradavano, tornavano a radunarsi.</p>
            <p>Era giunto fin laggiù lo scampanio di tutte le chiese alle prime gocce di
					pioggia. E colà, contadini e lavoranti si erano abbandonati a una frenesia di
					grida, di salti di gioia nel cortile, mentre i ragazzi si divertivano a pestare
					coi piedi nelle pozze e a sbruffarsi in faccia, l'uno a l'altro, l'acqua
					raccolta nelle palme.</p>
            <p>Ora, affacciati alle porte delle stanze a pianterreno, si davano spintoni per
					buttarsi fuori a vicenda a prendere un'insaccata di quella che veniva più fitta
					quasi la rovesciassero con gli orci.</p>
            <p>«Eh, ragazzi!... Finitela!», gridò il marchese sporgendosi dal davanzale.</p>
            <p>Eppure tutta quell'allegria avrebbe dovuto fargli piacere!</p>
            <p>La pioggia tanto desiderata e tanto invocata, gli aveva messo addosso, al
					contrario, un senso di tristezza; gli scherzi dei ragazzi lo irritavano.</p>
            <p>Aveva ripetuto anche ultimamente a Zòsima: «Non piove! Vedete? Non piove», e la
					risposta di lei: «Non c'è fretta!», gli aveva fatto una cattiva impressione, che
					però si era subito dileguata appena ella aveva soggiunto: «Margitello non vi
					lascia pensare ad altro!». E ora che la pioggia era venuta, e che pioggia! ora
					che il solo lieve ostacolo frapposto tra loro due era già rimosso, egli non
					solamente non ne sentiva gioia, ma stava là, davanti a quella finestra, con gli
					occhi fissi su gli eucalitti grondanti acqua dai rami curvi e dalle lunghe
					vecchie foglie lavate dallo strato di polvere che le aveva fatte ingiallire e
					inaridire; stava là, con gli occhi fissi, quasi il sogno che avrebbe dovuto
					presto avverarsi si allontanasse rapidamente, ed egli non potesse far nulla per
					arrestarlo o richiamarlo.</p>
            <p>E quel senso di tristezza che gl'invadeva il cuore era tanto più penoso e vivo,
					quanto meno egli scorgesse occasioni e circostanze da doverlo indurre a pensare
					così.</p>
            <p>La casa, rinnovata, era pronta; il voto di Zòsima esaudito. Che altro gli
					occorreva di fare, all'infuori di andare a prendere lei per mano, condurla
					davanti al sindaco e poi davanti al parroco, in riprova del proverbio citato
					spesso dalla zia baronessa: Matrimoni e vescovati dal cielo son destinati? In
					quel momento però gli sembrava che la riprova, sì, sarebbe avvenuta, ma nel modo
					opposto a quel che egli credeva e si aspettavano tutti.</p>
            <p>E, appunto, quasi gli avesse letto nel pensiero, l'ingegnere gli diceva:</p>
            <p>«La signorina Mugnos dev'essere lietissima oggi. Per dire la verità, essa si
					merita la fortuna di diventare marchesa di Roccaverdina; ma credo che se
					qualcuno, mesi addietro, glielo avesse predetto, la signorina si sarebbe fatto
					il segno della santa croce, come suol dirsi, quasi per scacciare una
					tentazione.»</p>
            <p>«Forse... anch'io!», disse il marchese.</p>
            <p>«Il mondo va così, per salti. Non c'è mai niente di sicuro per nessuno. Agrippina
					Solmo... per esempio... chi sa che cosa si era immaginato di dover
					raggiungere!... Ed è finita, prima in un modo, poi moglie di un pecoraio di
					Modica, che forse le farà desiderare fin il pane...»</p>
            <p>«No; anzi la tratta come una signora.»</p>
            <p>«Gliel'ha fatto scrivere lei? Brava ragazza!», continuò l'ingegnere. «Non è
					facile trovarne, nella sua condizione, una uguale. Qualunque altra, padrona,
					com'era qui lei, di ogni cosa, avrebbe pensato ai casi suoi, si sarebbe fatto il
					gruzzoletto. Essa, niente! Ammirevole anche per la modestia. Avea voluto
					rimanere quella che era, fin nell'apparenza. Non smise mai la mantellina, e
					avrebbe potuto portare, meglio di tant'altre, lo scialle che ora portano tutte
					le popolane, anche se più miserabili. E poi, bocca serrata!... Anche dopo,
					quando non poteva più lusingarsi con nessuna speranza, mai, mai una parola di
					dispetto o di sdegno. Dinanzi a lei, il marchese di Roccaverdina era Dio! E se
					qualcuno, per commiserarla o per stuzzicarla e provocarla, le diceva: "Il
					marchese avrebbe dovuto comportarsi meglio con voi!... E qua!... E là!", sa come
					sono certe persone! essa non lo lasciava finir di parlare: "Il marchese ha fatto
					bene! Ha fatto più di quel che doveva! Dio solo glielo può rendere!". Me l'ha
					raccontato mia moglie, che l'ha sentito proprio con i suoi orecchi, senza esser
					vista... Insomma, lei, marchese, è fortunato con le donne... L'una meglio
					dell'altra!... Se lo faccia dire dal notaio Mazza che cosa significhi incappar
					male!»</p>
            <p>Il marchese avrebbe voluto interromperlo subito, appena pronunciato il nome di
					Agrippina Solmo; ma, nella gran tristezza che gl'infondeva la pioggia, quello
					spiraglio sul passato aperto dalle parole dell'ingegnere, quell'evocazione
					inaspettata lo avevano un po' commosso, spingendolo a ricordare tante e
					tant'altre cose con lieve senso di rimpianto. Perché, infine, la colpa era stata
					tutta sua. Per vanità di casta, per premunirsi contro se stesso, egli aveva dato
					marito alla Solmo, con quel tirannico patto, senza punto riflettere alle sue
					possibili conseguenze.</p>
            <p>L'ingegnere, vedendo che il marchese taceva, e supponendo che gli accenni al
					passato gli fossero dispiaciuti, tratto di tasca un sigaro e accesolo, si era
					messo a fumare e a passeggiare per la stanza, stirandosi le fedine.</p>
            <p>Il marchese intanto, tenendo ancora fissi gli occhi su gli eucalitti grondanti
					d'acqua, rincorreva col pensiero una figura bianca, con le trecce nere sotto la
					mantellina di panno blu cupo; e rincorrendola per luoghi da lui visti anni
					addietro, tra casupole arrampicate a la roccia quasi ad accovacciarvisi al
					riparo del vento, sentiva un sordo impeto di gelosia diversa assai di quella
					sentita una volta... Poteva forse dubitare ora? Poteva forse indignarsi?... Non
					era egli stato contento che colei fosse andata ad abitare in quella lontana
					città mezza rannicchiata nell'insenatura di una roccia, in una di quelle
					casupole arrampicate su pei fianchi di essa quasi per accovacciarvisi al riparo
					del vento?</p>
            <p>E si voltò bruscamente verso l'ingegnere, che passeggiava su e giù col sigaro in
					bocca stirandosi le fedine, in atto di dirgli: «Ma perché mi avete rimestato nel
					petto queste ceneri ancora calde?». Come se la tristezza che lo aveva invaso
					gliel'avesse soffiata addosso colui, come se gli avesse messo lui sotto gli
					occhi la visione di Zòsima malinconicamente rassegnata e che diceva con voce
					dolente: «Non c'è fretta. Margitello non vi lascia pensare ad altro!».</p>
            <p>Ed era vero!</p>
         </div>
         <div type="chapter" xml:id="ITA19010020" n="20">
            <head>XX.</head>
            <p>Nelle ore, nei giorni in cui l'affaccendamento per la fabbrica e le cure della
					campagna non lo assorbivano interamente – era bisognato provvedere alla
					rinnovazione dell'armento più che decimato dal tifo bovino, al dissodamento dei
					terreni, ad acquistare il grano della sementa per rifarsi dei danni delle due
					terribili mal'annate – egli provava la strana sensazione di camminare su un
					terreno poco solido, che avrebbe potuto da un momento all'altro sprofondarglisi
					sotto i piedi.</p>
            <p>In quelle ore, in quei giorni, ogni sua sicurezza di coscienza svaniva, quasi si
					fosse potuto trovare daccapo col processo riaperto, con la imminente minaccia
					che qualche indizio sfuggito alle prime indagini del giudice istruttore dovesse
					rimetterlo su le piste di lui; quasi le parole rivelatrici, nella confessione,
					avessero potuto imprimersi con misterioso processo su le pareti imbiancate a
					calce della cameretta di don Silvio e apparire, tutt'a un tratto, come le
					bibliche parole di fuoco nel convito di Balthassar, per perderlo
					irremissibilmente; quasi le <emph rend="italic">magherie</emph> di don
					Aquilante, andate a vuoto l'altra volta, potessero, per ignote condizioni, da un
					momento all'altro riuscire; quasi tutte le cose apprese nei libri datigli a
					leggere dal cugino Pergola fossero dottrine inconsistenti, fallaci, ed egli si
					fosse vanamente rassicurato intorno a questa e all'altra vita!</p>
            <p>Una mattina aveva dovuto scendere, con Titta e un falegname, nei mezzanini per
					vedere se certe vecchie tavole ammonticchiate nella prima stanza fossero ancora
					adoperabili.</p>
            <p>Vi era sceso calmo, senza nessun timore che il ricordo del Crocifisso regalato
					alla chiesa del convento di Sant'Antonio potesse turbarlo.</p>
            <p>Ed era risalito su più sconvolto che se gli fosse accaduto di ritrovare di nuovo
					al suo posto la sanguinante figura inchiodata su la gran croce nera e avvolta
					nel lenzuolo sbrandellato.</p>
            <p>Su la parete ingiallita dal tempo, lo spazio coperto dalla croce e dal Cristo
					avvolto nel lenzuolo aveva conservato intatto il colore primitivo, e la impronta
					dei tre bracci della croce e del corpo del Cristo era rimasta così netta, così
					precisa, da sembrare segnata a contorni sul giallo della parete da l'abile mano
					di un pittore che non aveva potuto svilupparla e dipingerla.</p>
            <p>Il marchese si era poi dato piena spiegazione del fatto; ma l'impressione
					improvvisa era stata così forte che egli aveva potuto vincerla a stento durante
					la giornata.</p>
            <p>Un altro giorno, entrato nella cameretta dove si era rinchiuso per tirarsi una
					revolverata alla tempia, gli era tornata in mente la scena avvenuta là fuori tra
					lui e la Solmo corsa a cercarlo colà. E gli era parso di rivedersela davanti,
					con quegli occhi accesi che lo scrutavano, mentr'ella gli diceva: «Non sono più
					niente per <emph rend="italic">voscenza!</emph> Mi scaccia come una cagna
					arrabbiata. Che ho fatto? Che ho fatto?». Se non che ora gli sembrava di non
					aver notato allora la terribile espressione di quegli occhi che forse volevano
					dirgli: «Io so! Ma taccio! E voscenza lascia credere che ho fatto ammazzare io
					Rocco Criscione?... Io so! Ma taccio!».</p>
            <p>Sospetto che non gli era passato mai per la testa. Perché gli spuntava in mente
					ora? Le brevi lettere che di tanto in tanto ella gli faceva scrivere quasi per
					rammentargli che era viva, non significavano forse: «Io so! Ho taciuto finora;
					ma potrei parlare. Non mi disse, ricorda voscenza? meglio per te e per me se lo
					avessi fatto ammazzare tu? Che intendeva?». Gli era parso di sentirla parlare
					così!</p>
            <p>Anche quel giorno avea dovuto stentare per vincere l'ossessione dell'orribile
					sospetto. E per ciò e per altro ancora egli aveva talvolta la turbae sensazione
					di camminare su un terreno poco solido che avrebbe potuto, da un momento
					all'altro, sprofondarglisi sotto i piedi.</p>
            <p>Si aggrappava a tutto per sostenersi; e, appena sentitosi di nuovo rassicurato,
					sorrideva di quei terrori, se la prendeva coi suoi nervi.</p>
            <p>Che il marchese avesse i nervi irritati lo vedevano tutti. Guai a fare una
					piccola cosa che non gli andasse a verso! Lo sapevano, pur troppo! mamma Grazia,
					Titta, il massaio e i garzoni, l'ingegnere, i muratori e i falegnami che
					lavoravano a Margitello, e quei poveri contadini mal pratici nell'adoprare gli
					aratri di nuovo modello, nonostante le lezioni e i consigli da lui
					prodigati.</p>
            <p>Erano due settimane che egli non tornava a Ràbbato, anche per evitare l'impaccio
					di una visita alla zia baronessa e di un abboccamento con Zòsima. Non poteva più
					dirle: «Non piove!». Acqua n'era cascata tanta, per due giorni e due notti di
					seguito! E le terre già <emph rend="italic">schiumavano</emph>, inverdivano,
					frettolose di far germogliare i semi delle erbe d'ogni sorta rimasti
					addormentati e inoperosi tra le zolle indurite.</p>
            <p>Ma come pensare al matrimonio con quella fabbrica dello Stabilimento a cui egli
					doveva badare da mattina a sera, perché si fosse potuto trovare pronto prima che
					arrivassero le macchine e i coppi e le botti da collocare a posto?</p>
            <p>Come pensare al matrimonio con tante faccende campestri per le quali era
					costretto a scarrozzarsi da Margitello a Casalicchio, da Casalicchio a
					Poggiogrande, volendo osservare ogni cosa lui, sorvegliare tutto lui! Poteva
					fidarsi di quei stupidi contadini che non capivano nulla o fingevano di non
					capire ed eseguivano gli ordini a rovescio per farlo disperare e sgolare?</p>
            <p>Quando però, dopo la colazione con l'ingegnere o con qualcuno dei soci, andato a
					Margitello a osservare lo stato dei lavori, si affacciava alla finestra e vedeva
					là, a un centinaio di passi di distanza, le mura già coperte dal tetto, le
					finestre con le solide inferriate e le imposte, e il via vai dei muratori che
					lavoravano nell'interno, e udiva il rumore delle seghe, delle pialle, dei
					martelli dei falegnami che allestivano le porte, egli si sentiva gonfiare il
					petto di orgogliosa soddisfazione.</p>
            <p>«Ve lo sareste immaginato mesi fa?»</p>
            <p>«Portenti vostri, marchese!»</p>
            <p>Quei soci erano un po' imbalorditi pensando anche ai gran quattrini già spesi. Li
					aveva anticipati il marchese, è vero, ma alla fine essi dovevano venir fuori
					dalle loro vigne, dai loro oliveti, quantunque a poco a poco; intanto avrebbero
					assorbito altro che i primi guadagni! E questi erano poi certi, sicuri?</p>
            <p>«Ci siamo imbarcati in una grossa impresa!»</p>
            <p>«Chi non risica non rosica. Ecco come siete!»</p>
            <p>S'indispettiva di vederli dubitare davanti a quel fabbricato sorto da sottoterra
					per incanto e che, tra non molto, sarebbe avvivato dall'attività delle macchine
					e colmato, negli spazi ora vuoti, dai coppi e dalle botti contenenti tesori!</p>
            <p>E per rincorare gli spericolati, li conduceva là dentro, tra l'ingombro dei
					materiali, facendoli montare su le impalcature non disfatte, saltare qua e là
					attraverso sbarre di ferro, legname, arnesi da muratori; fermandoli a ogni
					quattro passi per ridare spiegazioni cento volte date, per eccitare le loro
					immaginazioni perché vedessero le cose come apparivano agli occhi di lui, in
					pieno assetto, coi torchi sprementi le ulive infrante e colanti olio a rivoli;
					coi mosti che fermentavano nei tini e davano alla testa. Per poco egli non
					spillava limpidi vini dalle botti e non glieli porgeva nei bicchieri ad
					assaggiarli!</p>
            <p>«Ma dunque, nepote mio?»</p>
            <p>Finalmente avea dovuto andare dalla zia, preparato ai rimproveri che ella gli
					avrebbe fatto.</p>
            <p>«Cara zia!... Appena mi sarò sbarazzato di questi impicci. Faremo presto, in
					poche settimane.»</p>
            <p>«Tutto alla buona, modestamente, senza lusso, desidera Zòsima.»</p>
            <p>«Questo non deve dirlo lei. Il marchese di Roccaverdina non può sposare come un
						<emph rend="italic">galantomuccio</emph> qualunque.»</p>
            <p>«Lo credo anch'io. Ma quella povera figliuola non rinviene ancora dallo stupore
					di veder avverare il suo sogno. Ha paura di rallegrarsi troppo presto della sua
					buona sorte. E io debbo trovare ogni volta un nuovo sotterfugio per far
					accettare a lei e alla sua mamma quel po' con cui tu ed io vogliamo farle
					accorgere della loro mutata fortuna. "Abbiamo quel che c'è sufficiente. Ormai,
					ci siamo abituate!..." Quel suo famoso "ormai!" Mi fa pena intanto l'altra
					ragazza. Si farà monaca, dice.»</p>
            <p>«Ora che stanno per abolire i monasteri?»</p>
            <p>«Dio non lo permetterà!»</p>
            <p>«Penseremo anche a lei. Ci penserà Zòsima. La marchesa di Roccaverdina riceverà
					una dote, e potrà disporre di qualunque somma, a suo piacere.»</p>
            <p>«La conosci poco. Le parrebbe di abusare del suo stato. Ha tutte le delicatezze
					quella figliuola. Giorni fa, mi diceva: "Deve trovarsi male con mamma Grazia. È
					persona fidata, affezionata, proprio una mamma. Una casa come quella però ha
					bisogno di una donna che sappia...".»</p>
            <p>«Infatti ha ragione. Da qualche tempo in qua, mamma Grazia va giù, va giù; è
					mezza istupidita. Ma posso mandarla via? Chiuderà gli occhi in casa
					Roccaverdina, poveretta!»</p>
            <p>«Mi diceva anche... Debbo riferirtelo, perché tu la disinganni; il tuo modo di
					comportarti non è tale, in verità, da tranquillarla. Mi diceva anche: "Se lo fa
					unicamente per contentare sua zia (giacché io so quanto interesse ha preso lei
					perché questo matrimonio avvenga), se il suo cuore non sente per me quel che il
					mio sente per lui", e le tremava la voce, "lasciamo andare! Non vorrei che egli
					si sacrificasse. Ormai!". Sempre quell'"ormai!" La ho sgridata; ho risposto per
					te.»</p>
            <p>«Avete fatto bene, zia.»</p>
            <p>«Sarebbe assai meglio che cercassi di convincerla altrimenti tu stesso. Non
					pretendo che, alla tua età, tu ti metta a fare lo spasimante. Ma c'è modo e
					modo, nepote mio. "È un po' orso!", le ho detto. Lo addomesticherai tu, lo
					renderai un altro in poco tempo.»</p>
            <p>Il marchese non sapeva che rispondere. Sentiva di trovarsi dalla parte del torto.
					Il suo cuore non era preso, e quando egli pensava a Zòsima gli si agitava poco o
					niente. Provava un piacevole sentimento, una dolce soddisfazione; non altro. I
					suoi sensi non vibravano, come gli accadeva se una folata di ricordi,
					investendolo improvvisamente, gli avvampava il sangue e lo lasciava turbato e
					sconvolto, con un indefinito senso, che egli non distingueva bene se di rancore
					o di rimpianto.</p>
            <p>Appena la vide entrare però, assieme con la sorella e con la mamma, le andò
					incontro e le strinse fortemente la mano che ella gli porgeva commossa.</p>
            <p>«La campagna dev'essere un paradiso», disse la signora Mugnos.</p>
            <p>«Germoglia a vista d'occhio; sembra che scoppi!», rispose il marchese.</p>
            <p>«Era tempo!», esclamò la baronessa.</p>
            <p>Cristina non diceva niente. Si era seduta vicino ai seggioloni dove i due
					superstiti canini della baronessa stavano accovacciati coi musi appoggiati sul
					piano imbottito e con gli occhi socchiusi, e ne accarezzava con una mano le
					teste che mostravano di gradire assai la carezza, tremando leggermente ed
					abbassandosi sotto la mano.</p>
            <p>Intanto il marchese, tratta un po' in disparte Zòsima, le diceva quasi
					sottovoce:</p>
            <p>«Voglio giustificarmi».</p>
            <p>«Di che cosa?»</p>
            <p>«Di quel che voi sospettate.»,</p>
            <p>«Non sospetto niente; temo. È naturale.»</p>
            <p>«Non dovete temere di nulla.»</p>
            <p>Guardandola e sentendola parlare, egli riconosceva più chiaramente il suo torto;
					e le parole di una volta: «Questa è la donna che ci vuole per me!», gli
					ronzavano nel cervello come un rimprovero.</p>
            <p>«Un po' di pazienza», rispose. «Qualche altro mese ancora. Voglio liberarmi
					dall'ingombro di parecchi affari. In certi giorni, ho una specie di stordimento,
					tante sono le cose a cui mi tocca di badare. Dovrebbe farvi piacere questa
					febbre di attività, dopo il mio balordo isolamento.»</p>
            <p>«Non me ne sono mai lagnata.»</p>
            <p>«Lo credo; siete immensamente buona. Voglio farvi ridere. Ho pensato di dare il
					vostro nome alla botte grande dello Stabilimento; porterà fortuna
					all'impresa.»</p>
            <p>«Grazie!», disse Zòsima sorridendo.</p>
            <p>«È una sciocca idea, forse...»</p>
            <p>«Niente è sciocco se fatto seriamente.»</p>
            <p>Lieto della risposta, egli tacque un istante; poi riprese:</p>
            <p>«È vero che vostra sorella pensi di farsi monaca?...».</p>
            <p>«Non lo so; può darsi.»</p>
            <p>«Dissuadetela.»</p>
            <p>«Assumerei una grande responsabilità.»</p>
            <p>«Non vi ho mai palesato una mia idea. Non voglio separarvi dalla mamma e dalla
					sorella. La mia casa è abbastanza vasta da poter accogliere anche loro.»</p>
            <p>«Ve ne sono gratissima da parte mia. La mamma però ha una particolar maniera di
					vedere le cose.»</p>
            <p>«La sua delicatezza non potrà offendersi dell'invito ad abitare in casa di sua
					figlia.»</p>
            <p>«La nostra condizione c'impone molti riguardi di dignità. Quante volte non ho io
					pensato: "Che diranno di me?". È vero che non bisogna occuparsi della malignità
					della gente. Basta la propria coscienza.»</p>
            <p>«Io non mi sono mai occupato dell'opinione degli altri. Non mi chiamo Antonio
					Schirardi marchese di Roccaverdina per nulla!»</p>
            <p>«A voi sarà lecito; ma una famiglia come la nostra...»</p>
            <p>«I Mugnos non sono da meno dei Roccaverdina.»</p>
            <p>«Erano!»</p>
            <p>«Il sangue non muta; il nome è qualche cosa.»</p>
            <p>«C'è un orgoglio che non può essere scompagnato dai mezzi di farlo valere. Io la
					penso come la mamma. E per ciò ho detto alla baronessa quel che deve avervi
					riferito, se ho ben compreso il significato delle vostre prime parole. Siate
					sincero, per vostro bene e mio! Tutto è rimediabile ora.»</p>
            <p>«Quando il marchese di Roccaverdina ha impegnato la sua parola...»</p>
            <p>«Potete esservi ingannato. Qui non si tratta della vanità di mantenere o no la
					propria parola. Io vorrei detto da voi...»</p>
            <p>Ella parlava con gentile timidità, quantunque non timide fossero le parole. La
					voce era alquanto affiochita dalla commozione, e anche dalla circostanza di
					dover ragionare alla presenza della baronessa, della mamma e della sorella.</p>
            <p>Il marchese, ammirando l'assennatezza delle parole di Zòsima, cominciava a
					scoprire che sotto quel contegno nobile e riservato covava un fuoco intenso, a
					cui soltanto la fortezza della volontà di lei non permetteva di divampare.</p>
            <p>Ebbe uno slancio; e prendendole le mani con rapido gesto, senza ch'ella avesse
					tempo d'impedire quell'atto, disse:</p>
            <p>«Non ho altro da dirvi, Zòsima, che sono dispiacentissimo di avervi dato
					occasione di dovermi parlare così!».</p>
            <p>Una leggera pressione delle belle mani di lei fu la risposta.</p>
            <p>Zòsima abbassò gli occhi, col volto colorito da una sfumatura di roseo.</p>
         </div>
         <div type="chapter" xml:id="ITA19010021" n="21">
            <head>XXI.</head>
            <p>Ma non si decideva.</p>
            <p>Sentiva qualche cosa dentro di sé, che sopravveniva sempre ad arrestarlo nei
					momenti in cui egli avrebbe voluto prendere finalmente una risoluzione; qualche
					cosa che somigliava a una superstiziosa paura, a una vaga apprensione di
					pericoli appiattati nell'ombra e pronti a slanciarsi sopra di lui appena si
					fosse deliberato ad attuare quel progetto iniziatore della nuova fase della sua
					vita.</p>
            <p>E cavava fuori oggi un pretesto, domani un altro, con una specie di
					inconsapevolezza feconda che gli dava un senso di soddisfazione e di sollievo,
					quasi la scusa, il pretesto non fossero stati cercati, ma offertisi
					spontaneamente col naturale andamento delle cose.</p>
            <p>Per questo il cugino Pergola, il dottor Meccio e gli altri erano riusciti a far
					breccia nell'animo di lui, a vincerne la repugnanza di prender parte alle lotte
					municipali, quantunque, secondo la sua espressione, non si arrivasse per mezzo
					di essere a cavare un ragno da un buco.</p>
            <p>Scadeva di carica il Sindaco. Menato pel naso da due o tre consiglieri furbi e
					prepotenti che non avevano voluto essere della Giunta per levare le castagne dal
					fuoco con la zampa altrui, egli non osava di muovere un dito senza aver preso
					prima l'imbeccata da loro. Appunto i nomi di essi erano stati sorteggiati per la
					rinnovazione del quinto dei consiglieri. Bisognava impedire che venissero
					rieletti, o almeno far entrare nel Consiglio, invece di qualcuno di loro, il
					marchese che sarebbe poi stato il personaggio più importante tra quei pecoroni,
					capaci soltanto di dire sì o no come veniva loro imposto.</p>
            <p>Nome, censo, onestà, che altro poteva chieder di meglio il governo per nominare
					sindaco il marchese? E la cuccagna di quei signori sarebbe finita di botto.</p>
            <p>«Il marchese di Roccaverdina», esclamava il dottor Meccio, «non è un burattino da
					muoversi secondo che quei signori tireranno i fili da dietro la scena.»</p>
            <p>«Avrete un plebiscito, cugino!», soggiungeva il cavalier Pergola.</p>
            <p>E a quattr'occhi, quando il dottor Meccio non era più là, con le sue fisime
					clericali, a trattenerlo di parlare, si sfogava:</p>
            <p>«Siamo in mano di una serqua di sagrestani! Bisogna spazzarli via. Sagrestani e
					borbonici! Attendono da un momento all'altro il ritorno di <emph rend="italic">Franceschiello...</emph>».</p>
            <p>In fondo in fondo il marchese era un po' borbonico anche lui.</p>
            <p>L'Italia una, sì, gli sarebbe parsa forse una bella cosa, se non avesse portato
					con sé tante tasse che non lasciavano rifiatare; ma a lui, che di politica non
					si era mai occupato, poco importava che il re si chiamasse <emph rend="italic">Franceschiello</emph> o Vittorio Emanuele. La libertà egli la capiva fino a
					un certo punto. Chi gli aveva dato noie nel passato? Aveva sempre fatto qual che
					gli era parso e piaciuto in casa sua; non cercava altro.</p>
            <p>Suo nonno e suo padre si erano procurati parecchi fastidi per essersi mescolati
					in certi affari; il nonno specialmente, <emph rend="italic">carbonaro</emph>
					arrabbiato nel venti! Che n'avea ottenuto? Aveva dovuto acquattarsi per vivere
					in pace. E suo padre nel quarantotto? Capitano della guardia nazionale, per poco
					Satriano non lo aveva fatto fucilare. Ecco i bei guadagni dell'occuparsi di
					politica! Almeno con Ferdinando II e <emph rend="italic">Franceschiello</emph>,
					si stava tranquilli. Niente lotte municipali. I Decurioni, come allora si
					chiamavano i consiglieri, li eleggeva il Sottintendente e nessuno osava di
					rifiatare.</p>
            <p>Il cugino Pergola si arrabbiava sentendogli ripetere queste cose:</p>
            <p>«E la dignità umana la contate per nulla? Ora ci amministriamo da noi con
					deputati e consiglieri eletti da noi. Se scegliamo male, la colpa è
					nostra...».</p>
            <p>«Precisamente; ed è impossibile sceglier bene. Le persone oneste non sono
					sfacciate, non amano di mettersi avanti, come coloro che niente hanno da perdere
					e tutto da guadagnare.»</p>
            <p>«Le persone oneste hanno torto. Lasciarsi sopraffare è da minchioni.»</p>
            <p>«Certe volte i minchioni la indovinano, cugino!»</p>
            <p>Intanto si lasciava travolgere dalle incitazioni e dall'esempio. Il cugino e gli
					altri digrossavano gli elettori, lasciando al marchese la cura di fare soltanto
					l'operazione dell'ultima mano, con un saluto, con un sorriso, con un bel grazie,
					con un'accorta promessa che diceva e non diceva per non trovarsi poi troppo
					impegnato.</p>
            <p>Così nelle prime settimane il marchese si era tenuto un po' in disparte. A poco a
					poco però, il fervore della lotta aveva eccitato anche lui, spingendolo fino ad
					andare personalmente in casa di alcuni elettori influenti.</p>
            <p>«Oh, signor marchese! Troppo onore!... Si figuri! Il suo nome...»</p>
            <p>«Non è il mio solamente. Capite; sarei una noce nel sacco. Bisogna votare la
					lista intera.»</p>
            <p>«Ha ragione; ma... come si fa?»</p>
            <p>«Transigiamo. Due, tre nomi: questi.»</p>
            <p>«Si può dire di no al marchese di Roccaverdina?»</p>
            <p>Gli altri, contadini, operai, qualche <emph rend="italic">galantuomo</emph> di
					quelli col <emph rend="italic">don</emph> ma scarsi di quattrini, li mandava a
					chiamare con diverse scuse, o semplicemente con un: «Il marchese vuol dirvi una
					parola».</p>
            <p>«Vi darò io la scheda.»</p>
            <p>«Come <emph rend="italic">voscenza</emph> comanda.»</p>
            <p>«Segnata, badate!»</p>
            <p>«A mio compare, eccellenza, non posso fare un torto; ho promesso.»</p>
            <p>«Vada per vostro compare.»</p>
            <p>Qualcuno si grattava la testa, impacciato.</p>
            <p>«Che c'è?... Ti pagano?»</p>
            <p>«Che vuole, <emph rend="italic">voscenza!</emph> Ho moglie e figli... Le male
					annate... Con lo stomaco non si scherza!»</p>
            <p>«Ti do il doppio; ma, il giorno avanti, in casa mia, per evitare le tentazioni;
					non sarai solo.»</p>
            <p>E se incontrava qualche resistenza, il <emph rend="italic">maluomo</emph> veniva
					fuori in lui. Si trovava nel ballo, e doveva ballare, in tutti i modi, con tutti
					i mezzi, e non rifuggiva dalle minacce:</p>
            <p>«Me la legherò al dito! Arriva un momento che in questo mondo si ha bisogno di
					qualcuno. Non vi lagnate se allora...».</p>
            <p>Addentratosi subito nelle manovre elettorali, già prendeva gusto alla lotta e vi
					si accaniva come non aveva mai immaginato che potesse accadergli. Era proprio
					vero che certe cose bisognava provarle per darne equo giudizio.</p>
            <p>Pensava egli forse agli interessi del Comune, alle piaghe da guarire, alle
					questioni da risolvere, al bene da fare? No. Lo attraeva unicamente la lotta; e
					questa non tanto per la smania di vincere a ogni costo le forze avversarie,
					quanto per quell'affaccendamento con questo e con quello che lo distoglieva dal
					riflettere ad altro, che gli porgeva occasione di mostrarsene occupato e
					preoccupato assai più che non fosse in realtà.</p>
            <p>Giacché, di tratto in tratto, una parola, un accenno, un avvenimento, qualche
					cosa che insorgeva dentro di lui ciò non ostante, bastava a fargli scorgere la
					inanità di tutti quei suoi sforzi. Tra poco bisognava ricominciare a combattere
					l'aspra intima lotta che non voleva lasciarlo tranquillo, quasi niente avesse
					egli fatto sin allora per soffocarla, per nientarla!</p>
            <p>Giusto in quei giorni gli si era presentata la vedova di Neli Casaccio coi suoi
					quattro bambini.</p>
            <p>«<emph rend="italic">Voscenza</emph>, ch'è stata la nostra divina Provvidenza!...
					Ha fatto cento, faccia, per carità, cento e uno! Prenda al suo servizio il
					grandicello. Io m'ingegnerò per sfamare gli altri, finché avrò braccia e salute.
					Lo mandi in campagna col bovaro. Non chiedo salario. È buono anche per mandarlo
					qua e là, dove occorre. Ora che <emph rend="italic">voscenza</emph> prende
					moglie... Ho pregato anche la signora marchesa. Mi avevano consigliato: "Andate
					da lei!". Che ne so io come vanno queste cose? E la buona signora mi ha
					risposto...»</p>
            <p>«Niente! È impossibile! Ho fatto quel che ho potuto!»</p>
            <p>Aveva rabbia di tremare, come dinanzi a un giudice, davanti a quella povera donna
					coperta di miserabili stracci neri, sfiorita pel dolore e per la miseria, mal
					lavata e mal pettinata, e che conservava un lampo della vantata bellezza
					soltanto negli occhi grandi e neri, gonfi di lagrime.</p>
            <p>«È vero! Glielo renderà in paradiso la Bella Madre Santissima! Io non ho parole
					per ringraziare <emph rend="italic">voscenza!</emph> E il Signore deve darle, in
					compenso, cento anni di salute e di prosperità! Come dovrà dare fuoco in questa
					e nell'altra vita alle male persone che hanno fatto morire in carcere
					l'innocente di mio marito!... Era innocente, eccellenza! Innocente come Gesù
					Cristo messo in croce!»</p>
            <p>«Non l'ho condannato io», biascicò il marchese.</p>
            <p>«Che c'entra <emph rend="italic">voscenza?</emph> Dicevo: le male persone.»</p>
            <p>Ogni parola di lei gli aveva trapassato il cuore come una punta di stile.</p>
            <p>Fortunatamente era sopravvenuto il cavalier Pergola, affannato, sudato, con gli
					occhi scintillanti per le buone notizie che recava.</p>
            <p>La povera donna si rivolse anche a lui:</p>
            <p>«Ah, signor cavaliere! Metta una buona parola, <emph rend="italic">voscenza!</emph>».</p>
            <p>«Sì, sì; intanto andatevene. Se credete che il marchese non abbia altro da
					fare!»</p>
            <p>E la nottata precedente alla domenica in cui doveva avvenire la votazione, il
					marchese era andato attorno, accompagnato dal cugino e da parecchie persone
					fidate, a bussare alle porte degli elettori che dormivano tranquilli, per
					incoraggiare gli esitanti, per tentare gli ultimi assalti su coloro che
					resistevano, per condurre, come prigionieri, in casa sua quelli di dubbia
					fedeltà, o che non avrebbero saputo resistere alle pressioni degli avversari. E
					per le vie, pei vicoli, le squadre dei due partiti s'incontravano guardandosi in
					cagnesco, scambiandosi motti ironici, prendendo allegramente la cosa, secondo
					gli umori delle persone.</p>
            <p>Il marchese non si era mai sognato di dover arrivare fino a questo punto. In
					certi momenti, sentiva nausea, stanchezza di quei piccoli intrighi. Intanto, si
					trovava nel ballo; doveva ballare! Un bel giorno, quando si sarebbe seccato,
					avrebbe mandato tutti – Municipio, Consiglio, elettori – tutti a farsi benedire!
					Non voleva ridursi il servitore di nessuno.</p>
            <p>Era tornato a casa all'alba, e si era messo a letto, che non ne poteva più. Di
					là, intanto, nella sala da pranzo, quei mascalzoni vuotavano bottiglie di vino
					dietro bottiglie e mangiavano a due ganasce uova sode, formaggio, salame, ulive
					nere salate, noci, fichi secchi, con montagne di pani freschi che sparivano di
					su la tavola quasi fossero pilloline; mangiavano e bevevano, in attesa di essere
					condotti nella chiesetta di San Luigi, dove la votazione aveva luogo per
					mancanza di locali più adatti.</p>
            <p>Venivano a prenderli a due, a tre, a quattro per volta, secondo la prima lettera
					dei nomi; e il cavalier Pergola e il dottor Meccio facevano da carabinieri, non
					lasciandoli avvicinare da nessuno per timore che non accadesse qualche rapido
					scambio di scheda, scortandoli fino al tavolino del seggio tra le risate, le
					parole sarcastiche, le velate minacce degli avversarii, che però non
					protestavano, facendo la stessa cosa per conto loro.</p>
            <p>Poi il marchese avea dovuto uscire di casa in fretta per andare a deporre la sua
					scheda, al secondo appello; ed era passato in mezzo a due ali di elettori, quasi
					vergognoso di quel suo primo atto di vita pubblica che lo esponeva alla vista di
					tanta gente non meno di lui maravigliata di vederlo apparire colà.</p>
            <p>E la sera, fino a tardi, la sua casa era stata invasa da persone di ogni sorta,
					venute a rallegrarsi della vittoria. Raccontavano episodi, magnificavano i loro
					sforzi, e gli si affollavano attorno per rammentargli tacitamente: «Dovrà
					ricordarsi di noi quando occorrerà!». «Non abbiamo lavorato pei suoi begli
					occhi!» «Non ci siamo messi allo sbaraglio unicamente per farle piacere!»</p>
            <p>«Così è il mondo!», pensava il marchese. «Tutto apparenza. Mi credono onesto,
					irreprensibile perché ignorano. Così è il mondo! Forse parecchi di questi qui
					hanno fatto peggio di me, e, ignorando, anche io li stimo e li rispetto. Forse,
					non hanno avuto coraggio, ardire, astuzia, onesti loro malgrado; forse, loro è
					mancata l'occasione, onesti per caso!»</p>
            <p>Sentiva rinascere proprio in quei momenti la solita superstiziosa paura, la
					solita apprensione di pericoli appiattati nell'ombra. Gli pareva che il contatto
					con tanta gente lo costringesse a vivere in un'atmosfera insidiosa, dove non
					poteva respirare liberamente. Non vedeva l'ora di sottrarsi ai loro sguardi, di
					tornare a Margitello. Colà i lavori erano stati sospesi; voleva sorvegliarli
					lui, non si fidando molto dell'ingegnere. Stavano per arrivare i pigiatoi, i
					frantoi, le botti, i bottaccini, i coppi; e i locali erano ancora ingombri di
					materiali, e certe opere di muratura appena iniziate!</p>
            <p>Inoltre, aveva fretta di assestare la sua casa, la sua vita; di riprendere un po'
					la vecchia abitudine d'isolamento; di riposarsi dopo tante agitazioni che,
					infine, non erano servite a difenderlo, come aveva creduto, dagli intimi
					turbamenti dai quali era reso scioccamente irrequieto.</p>
            <p>La baronessa di Lagomorto non aveva visto di buon occhio l'intromissione del
					marchese negli affari municipali.</p>
            <p>«Che t'immagini? Si servono di te pei loro fini. Ti hanno mai ricercato
					prima?»</p>
            <p>«Ho sempre rifiutato.»</p>
            <p>«Avresti fatto meglio a lasciarli cantare anche ora. Zòsima, ieri mi diceva: "Ha
					tanto da fare a casa sua!". Quasi, poveretta, temesse... Insomma, quando ti
					risolverai? Io non voglio morire prima di assistere alle tue nozze.»</p>
            <p>«Tra qualche mese, zia.»</p>
            <p>«Li so, per prova, i tuoi mesi. Hai la felicità sotto mano, e non ti scomodi a
					stendere il braccio! Perché? Non ti capisco; Zòsima ha ragione di
					sospettare...»</p>
            <p>«Mi dispiace.»</p>
            <p>«Lo dici in certa maniera! Comincio ad impensierirmi anch'io.»</p>
            <p>«Non credevo che la fabbrica laggiù, a Margitello, dovesse tenermi tanto
					occupato. Ora poi queste elezioni...»</p>
            <p>«Domani chi sa che cos'altro!»</p>
            <p>«Niente, zia! Mi sento stanco; ho bisogno di pace, di tranquillità. Ecco! Voi lo
					sapete, se una cosa mi afferra...»</p>
            <p>«Appunto.»</p>
            <p>«Uno di questi giorni, domenica prossima anzi, con voi, con la signora Mugnos,
					con Zòsima, parleremo dei preparativi; e in due o tre settimane... Ho
					riflettuto; l'idea di Zòsima mi persuade; tutto alla buona, senza sfarzo, senza
					chiasso. Non potranno dire che faccia così per avarizia o perché mi manchino i
					quattrini. Un matrimonio è festa di famiglia.»</p>
            <p>«Zòsima ne sarà molto contenta.»</p>
            <p>Ed era partito per Margitello assieme con l'ingegnere e il cavalier Pergola, il
					quale gli stava alle costole più che mai. Bisognava battere il ferro mentre era
					caldo; non perdere i beneficii della grande vittoria ottenuta.</p>
            <p>«Gli <emph rend="italic">amici</emph> sono rimasti scombussolati; ma lavorano con
					le mani e coi piedi presso il sottoprefetto, presso il deputato, perché la
					scelta del sindaco caschi sopra uno di loro.»</p>
            <p>«Non posso farmi sindaco da me!», rispondeva il marchese un po' seccato.</p>
            <p>«Se li lasciamo mestare, se non ci facciamo vivi!... Una visita al
					sottoprefetto...»</p>
            <p>«E chi lo conosce cotesto signore?»</p>
            <p>«Non importa; è un funzionario del governo, e si terrà onorato di ricevere
					l'ossequio del marchese di Roccaverdina.»</p>
            <p>«Lasciamo, per ora, questo discorso. Guardate. Le campagne sembrano un
					giardino!»</p>
            <p>Un'immensa stesa di verde, di mille toni di verde, dal tenero al cupo che
					sembrava quasi nero; un trionfo, una follia di vegetazione fin nei terreni più
					ingrati, che non avevano mai prodotto un fil d'erba!</p>
            <p>I ciglioni dello stradone sembravano due interminabili siepi folte di
					meravigliosi fiori gialli, rossi, bianchi, azzurri, che si rizzavano su
					giganteschi steli tra foglie di smeraldo, come se un'esperta mano di giardiniere
					avesse pensato a mescolare i colori e le loro sfumature per produrre effetti di
					sorprendente decorazione. Ed erano erbe selvatiche senza nome, che
					s'intrecciavano, si pigiavano, non lasciando il minimo spazio tra loro,
					sorridenti, smaglianti al sole che le vivificava dall'alto.</p>
            <p>E i seminati! Un tappeto di velluto verde che non finiva più, cosparso di macchie
					rosse dai papaveri, punteggiato di ricami cilestrini e violetti dalle iridi. E
					qua i papaveri dilagavano in larghe chiazze sanguigne; là, i fiori del lino
					coprivano liste e quadrati col loro tenero azzurro argentato; e, dappertutto,
					miriadi di farfalle che s'inseguivano con ali tremolanti, piccole, grandi, di
					ogni forma e colore, quali non se n'erano mai viste, quante non se n'erano mai
					dischiuse dalle crisalidi e dai bozzoli a memoria di uomo!</p>
            <p>Le mule della carrozza trottavano allegramente, e gli stormi dei piccioni di
					Margitello, incontrati alla svolta della carraia, tornavano addietro, verso il
					casamento con rapido fruscio d'ale, quasi ad annunziare colà la visita del
					padrone.</p>
         </div>
         <div type="chapter" xml:id="ITA19010022" n="22">
            <head>XXII.</head>
            <p>Erano già arrivate le macchine e gli operai che dovevano montarle e metterle a
					posto. L'atrio di Margitello sembrava di nuovo un arsenale, peggio dell'altra
					volta, coi bottai che dogavano botti, bottaccini e tini pel mosto; coi carretti
					che sopravvenivano carichi ciascuno di un coppo da olio, e coi manovali e i
					contadini che, imbracatili, li portavano nella <emph rend="italic">dispensa</emph> già pronta, col suolo di cemento, liscio e un po' avvallato
					verso il centro, dove la <emph rend="italic">morta</emph>, cioè un coppo
					sotterrato fino all'orlo, apriva la nera bocca per ricevervi l'olio nel caso che
					uno dei coppi si fendesse.</p>
            <p>E grida, e bestemmie da ogni parte; e su tante diverse voci, stentorea e dominae,
					quella del marchese che dava ordini, rimbrottava, sacrava, e faceva perdere la
					testa a tutti. Non c'erano voluti meno di otto giorni prima che ogni cosa fosse
					in assetto.</p>
            <p>Ma, finalmente, gli strettoi con le grosse viti e le madreviti di acciaio
					luccicavano, quasi fossero d'argento, di faccia alle macine piccole e svelte; i
					coppi protendevano, torno torno, la pancia verniciata; le botti, insediate sui
					sostegni di pietra intagliata, si allineavano in ordine digradante, dalla botte
					grande ai bottacci e ai bottaccini con le cannelle e gli zaffi sporgenti.</p>
            <p>«La chioccia coi pulcini!», aveva esclamato il massaio, ammirando.</p>
            <p>E l'immagine era piaciuta al marchese che l'aveva ripetuta all'ingegnere.</p>
            <p>Quando tutto fu in ordine e gli stanzoni sgombrati, spazzati, parevano più
					larghi, più luminosi, quasi una chiesa da farvi le sacre funzioni, secondo
					un'altra immagine del massaio (l'altar maggiore era la botte grande ed egli
					avrebbe voluto celebrarvi la messa cantata allorché essa sarebbe stata piena del
					vero sangue di Cristo!); i soci dell'<emph rend="italic">Agricola</emph> vennero
					invitati a un pranzo di inaugurazione dei locali, e alla tavola, rizzata fra gli
					strettoi e le macine, mancò soltanto il cugino Pergola, a cui gli strapazzi per
					le elezioni avevano fatto gonfiare le tonsille come spesso gli accadeva.</p>
            <p>Giornata di grandissima soddisfazione pel marchese, che in quell'occasione
					battezzava la botte grande col nome di Zòsima tra i brindisi di auguri e gli
					applausi dei commensali.</p>
            <p>«A questa accanto», disse il notaio Mazza, «metteremo nome <emph rend="italic">San Giurranni</emph> che è il patrono del vino, perché ripeta il miracolo
					di far rimanere le botti sempre piene, come quella sotto cui lo avevano sepolto
					i suoi assassini per nascondere il loro delitto. Più ne spillavano da essa e più
					ne veniva fuori. E di che qualità! Come mai? Un giorno la mamma di <emph rend="italic">San Giurranni</emph>, cerca e guarda, si accorge che un
					tralcio verde e pampinoso, spuntato dal terreno dietro la botte, era montato su
					fino al cocchiume e vi si era immerso. Fece scavare là sotto e rinvenne il corpo
					del figlio ancora intatto... Ma la botte non diede più vino!... Bisogna
					ammazzare qualche santo, caro marchese», concluse il notaio ridendo, «e
					seppellirlo qui!»</p>
            <p>Il marchese non rise con gli altri; si fece anzi scuro in viso, quasi il notaio
					non avesse parlato di San Giurranni ma di Rocco Criscione. E al ritorno a
					Ràbbato, passando con la carrozza tra le siepi di fichi d'India dietro cui egli
					aveva tirato quella notte il colpo fatale, gli parve di vedere steso per terra
					il cadavere di Rocco con la fronte fracassata dalla palla e il volto
					insanguinato.</p>
            <p>Non lo rivedeva così da un pezzo. Gli era accaduto di passare da quel punto anche
					senza che un rapido ricordo del fatto gli si destasse nella memoria; quella
					volta però, non ostante la vista degli alti seminati che ondeggiavano come il
					mare, e delle prode della carraia tutte in fiore sotto il sole che tramontava
					maestosamente dorando la campagna attorno, egli ebbe, lungo la strada, sempre
					davanti agli occhi la visione della cupa notte, in cui la gelosia lo aveva
					spinto ad appostarsi dietro la siepe; e col bagliore della fiammata e con la
					sensazione del rimbombo del colpo sparato, il grido acuto del colpito che
					cascava da cavallo e quella dello scalpito della mula fuggente spaventata.</p>
            <p>E intanto, rispondendo al notaio Mazza che gli stava a fianco nella carrozza,
					parlava a voce alta quasi per stornarlo dal leggergli su la fronte il pensiero
					che gli sembrava dovesse essere visibile, tanto insistentemente lo
					tormentava.</p>
            <p>Quell'imbecille di notaio gli aveva mutato in veleno tutto il piacere della lieta
					giornata! E così il marchese era arrivato a casa di gran cattivo umore.</p>
            <p>Mamma Grazia gli annunciava dolente:</p>
            <p>«Tuo cugino sta male, figlio mio! Ha mandato tre volte da questa mattina, vuole
					vederti prima di morire».</p>
            <p>«Prima di morire?», esclamò il marchese stupito.</p>
            <p>«Così ha detto la serva. Piangeva. Il Signore lo ha chiamato; si mette in grazia
					di Dio!»</p>
            <p>«Sì, va bene», rispose il marchese. «Andrò domattina.»</p>
            <p>Aveva crollato la testa sorridendo delle ultime parole di mamma Grazia.</p>
            <p>Ed ecco don Aquilante, per parlargli delle pratiche di un altro prestito di cui
					il marchese lo aveva incaricato settimane addietro, di una ventina di mila lire
					con ipoteca su Casalicchio, giacché le settanta mila del Banco di Sicilia erano
					state ingoiate dalla fabbrica di Margitello, dalle macchine, dalle botti e dai
					coppi.</p>
            <p>«Marchese, andiamo adagio!», gli disse don Aquilante. «Non tocca a me darvi
					consigli. Ma io conosco i miei polli. Facciamo! Facciamo! da noi significa:
					Fate! Fate!»</p>
            <p>«C'è un atto di Società, bollato e registrato...»</p>
            <p>«Lo so... Alle strette, poi, se doveste mettervi a far liti... vedreste,
					marchese, che cosa vi rimarrebbe in mano: un pugno di mosche.»</p>
            <p>«Lo stabile, le macchine, ogni cosa...»</p>
            <p>«Che ne fareste?»</p>
            <p>«Ciò che ne faremo ora. Le ventimila lire, dunque?»</p>
            <p>«Sono pronte, al sette per cento; impossibile per meno. Quel canonico è un gran
					strozzino, quantunque servo di Dio!»</p>
            <p>«Allora sarà meglio ricorrere di nuovo al Banco di Sicilia. Pago a rate, in
					vent'anni.»</p>
            <p>«Forse.»</p>
            <p>Don Aquilante si voltò tutt'a un tratto indietro come se qualcuno lo avesse
					chiamato.</p>
            <p>«Che c'è?», domandò il marchese.</p>
            <p>«Nulla... Al solito... È qui. Da un pezzo mi viene davanti senza che io lo
					evochi.»</p>
            <p>Don Aquilante non aveva più osato di riparlargliene dopo quell'esperimento mal
					riuscito, né il marchese gli aveva più domandato, per canzonarlo: «E gli
					Spiriti?», distratto da tante occupazioni. Ma in quel momento, colto alla
					sprovvista egli si lasciò sfuggire:</p>
            <p>«Lasciatemi in pace!...».</p>
            <p>Si corresse subito però:</p>
            <p>«Ricominciamo la farsa?», disse. «Mandatelo al diavolo, se è vero!... Parliamo di
					affari.»</p>
            <p>«È un grande affare anche questo», rispose don Aquilante con gravità. «Se si
					potesse almeno rivendicare la reputazione del poveretto morto in
					carcere!...»</p>
            <p>«Non avete altra gatta da pelare, voi?»</p>
            <p>E tagliò corto al discorso.</p>
            <p>«In quanto al canonico», soggiunse dopo alcuni istanti di silenzio, «scrivetegli
					pure che strozzi un altro.»</p>
            <p>Mentre mamma Grazia preparava la cena, il marchese, con un lume in mano, andava
					da una stanza all'altra per distrarsi, osservando l'effetto delle novità
					operate, fantasticando intorno a quel che ancora mancava nell'ammobiliamento;
					tentando d'immaginarsi Zòsima da padrona di casa colà dove quell'altra era stata
					quasi tale dieci anni; riflettendo su l'avvenire che doveva arrecare
					straordinari mutamenti alla sua vita. Ma quella solitudine, quel silenzio,
					quelle ombre che si raccoglievano negli angoli per la scarsa luce del lume gli
					davano una paurosa sensazione che gli faceva girare timidamente gli occhi
					attorno e della quale si garriva nell'intimo come di fanciullesca viltà.</p>
            <p>La paura dell'ignoto! Oh! Lo sapeva benissimo; aveva creato tutte le chimere
					delle religioni, tutte le leggende del mondo di là; gliel'avevano insegnato i
					libri prestatigli dal cugino Pergola! Li rileggeva di tanto in tanto, per
					fortificarsi, quando i suoi convincimenti vacillavano, quando le influenze
					ataviche rialzavano la testa per ridurlo simile ai selvaggi, agli uomini
					primitivi che tremavano pei fantasmi creati dalla loro fantasia e poi stimati
					realtà. Quei libri avevano ragione.</p>
            <p>Ciò non ostante, le impressioni della giornata agivano ancora sui suoi nervi.
					Bisognava rassegnarsi a sopportarle finché non si fossero affievolite e
					dileguate, proprio come le allucinazioni prodotte dalla febbre, che svaniscono
					appena l'accesso diminuisce di grado. Così talvolta, durante il delirio, si
					capisce di delirare, ma non si subiscono meno le allucinazioni morbose.</p>
            <p>Si sentiva in uno di questi momenti. Infatti ragionava, derideva i terrori
					suscitatigli dalle parole del notaio Mazza, dalle sciocchezze di don Aquilante
					che pretendeva di vedere gli Spiriti e di parlare con loro; e intanto trasaliva
					allo scricchiolio di un mobile, guardava sospettosamente verso i punti che
					rimanevano meno illuminati, quasi nascondessero qualcuno che poteva venirgli
					innanzi all'improvviso... A fare che cosa?... Stupidaggini! E intanto si
					affrettava a tornare nella sala da pranzo, sentendosi venir meno il coraggio di
					rimanere più a lungo solo solo.</p>
            <p>Si era affacciato al balcone. Nel vicolo, neppure un lampione davanti alle porte
					delle casupole; le vicine recitavano in comune il rosario. La fiammata dei
					focolari, le misere lucerne dall'interno gettavano rossicce strisce di luce su
					la via mal selciata, su un gruppo di persone, su quella vecchia accoccolata sul
					sedile di pietra, con la testa china e le mani in grembo. Ombre passavano e
					ripassavano di tratto in tratto a traverso le strisce di luce. E le avemmarie si
					rispondevano da un punto all'altro del breve vicolo, monotonamente, interrotte
					da una chiamata, dal pianto di un bambino che faceva accorrere la mamma,
					dall'arrivo di un contadino che scaricava dall'asino due fasci di legna. Poi il
					rosario riprendeva monotono, un po' frettoloso; e il marchese pensava che un
					anno addietro egli non era dissimile da quella povera gente. Essa si figurava
					che le sue preghiere prendevano la via del cielo, arrivavano fino all'orecchio
					di Dio e della Madonna per interessarli dei suoi bisogni, delle sue disgrazie, e
					andava a letto consolata da un luccicore di speranza. La qualcosa poi non
					impediva che quella gente in certi momenti non agisse, quasi Dio e la Madonna
					non esistessero punto.</p>
            <p>E pensava che il mondo era un inesplicabile enimma. Perché si nasceva? Perché si
					moriva? Perché tanta smania di affaticarsi, di arricchirsi, di affrettarsi a
					godere, e di soffrire con l'intento di arrivare un giorno a godere? Qualche
					istante la vita gli appariva come una folle fantasmagoria. E stupiva di quelle
					riflessioni così insolite per lui, di quella tristezza che gli pesava su
					l'anima, di quella sorda agitazione che gli serpeggiava per tutta la persona,
					presagio di sinistri avvenimenti.</p>
            <p>Il rosario era finito; tutte le porte delle casupole si erano chiuse; pel vicolo
					rimasto buio non passava anima viva.</p>
            <p>E sotto il cielo senza luna, chiazzato di nuvole cineree, risuonò improvvisamente
					la serale imprecazione della zia Mariangela.</p>
            <p>«Centomila diavoli alla casa dei Crisanti! Oh! Oh! – Centomila diavoli alla casa
					dei Pignataro! Oh! Oh – Centomila diavoli al palazzo dei Roccaverdina! Oh!
					Oh!»</p>
            <p>Il marchese si ritrasse dal balcone. Quella volta la voce della povera pazza gli
					era riuscita insopportabile.</p>
            <p>La mattina dopo egli andava dal cugino.</p>
            <p>Cecilia, figlia dello zio don Tindaro, gli venne incontro nell'anticamera,
					tenendo i suoi due bambini per mano.</p>
            <p>«Grazie, marchese!» singhiozzava. «Fategli coraggio.»</p>
            <p>«Ma è dunque vero? Io credevo che si trattasse di un'esagerazione di mamma
					Grazia.»</p>
            <p>«Questa volta è grave assai; può rimanere soffocato da un istante all'altro...
					Per fortuna il Signore gli ha toccato il cuore... C'è di là il prevosto
					Montoro... Lo ha voluto lui, per confessarsi.»</p>
            <p>«Per confessarsi?», domandò il marchese, sospettando di aver capito male.</p>
            <p>Cecilia non badò a rispondergli vedendo uscire il prevosto dalla camera del
					malato.</p>
            <p>«Vado e torno subito», disse questi, avvicinandosi senza salutare il marchese a
					cui teneva ancora broncio pel crocifisso regalato alla chiesa di Sant'Antonio.
					«Precauzione e nient'altro signora. Il cavaliere può essere fuori di pericolo in
					un baleno; è caso ovvio in questo genere di malattie. Non bisogna
					disperare.»</p>
            <p>La signora Pergola si asciugò le lagrime, si ricompose e disse al marchese:</p>
            <p>«Venite, venite!».</p>
            <p>Ma egli si era arrestato su la soglia della camera; non credeva ai suoi
					occhi.</p>
            <p>Sul cassettone, parato con tovaglia da altare, tra candelabri di legno dorato con
					candele di cera accese a già consumate a metà, aveva subito riconosciuto le
					teche d'argento delle reliquie vedute esposte nella sacrestia di Sant'Isidoro
					nell'occasione dell'ultima vista diocesana del vescovo. La piccola, con le
					falangi di un dito di san Biagio, protettore contro il mal di gola, l'altra, con
					un avambraccio in cera che serviva da astuccio a un osso dell'avambraccio di
					sant'Anastasia.</p>
            <p>Di rimpetto al cassettone, sul tavolino parato egualmente con tovaglia da altare,
					tra due candelabri con candele accese e sgocciolanti, in un vassoio di cristallo
					stava il cordone di argento del Cristo alla Colonna, della chiesa di San Paolo,
					che si concedeva soltanto in casi estremi e a fedeli di riguardo.</p>
            <p>Poteva mai aspettarselo? E guardò, sbalordito, il cugino che, con cenni del capo
					e mugolando stentate e quasi incomprensibili parole, lo invitava ad
					accostarsi.</p>
            <p>Seduto sul letto, appoggiato a un mucchio di guanciali, con in testa un berretto
					bianco di cotone, a maglia, che gli nascondeva anche le orecchie, coi sacchetti
					degli empiastri applicati alla gola e tenutivi aderenti da una larga fascia di
					lana grigia, col viso congestionato, con gli occhi rigonfi, coperto da un
					mantello di panno verde-bottiglia dai cui lembi uscivano le mani che stringevano
					un piccolo Cristo di ottone su croce di ebano, il cavalier Pergola, così
					infagottato, era quasi irriconoscibile. E soltanto la presenza dell'afflitta
					signora e dei bambini poté trattenere il marchese dal prorompere in una lunga e
					sonora risata. La risata però gli fremeva dentro ed era anche qualche cosa di
					amaro, di profondamente triste, convulsione nervosa e sgomento prodotti
					dall'immensa delusione che lo inchiodava là, imbalordendolo, su la soglia.</p>
            <p>«Ma... dunque?... Ma... dunque?», pensava ansiosamente, accostandosi al letto del
					malato.</p>
            <p>«Perdonatemi!... Vi ho... dato... scandalo!»</p>
            <p>«Zitto! Non vi sforzate!», egli lo interruppe.</p>
            <p>Quelle parole, che uscivano strascicanti dalla gola quasi senza aiuto della
					lingua, facevano soffrire anche lui.</p>
            <p>«Vi ho dato... scandalo... con quei libri...! Bruciateli!»</p>
            <p>Il marchese si sentiva già preso da vertigini, come su l'orlo di un abisso senza
					fondo.</p>
            <p>«Ma... dunque?... Ma... dunque?»</p>
            <p>Faccia a faccia con la morte l'ateo, il baldo bestemmiatore, il feroce odiatore
					d'ogni religione e dei preti, rinnegava tutt'a un tratto i suoi convincimenti,
					diventava una femminuccia, si circondava di reliquie, chiamava il confessore,
					voleva benedetto il suo matrimonio! Ed era stato il suo iniziatore, il suo
					maestro quasi! Oh!... A chi doveva egli credere ormai? All'uomo sano, nel pieno
					possesso di tutte le sue facoltà intellettuali, o a questo qui, infiacchito dal
					male, atterrito dalle rinascenti paure del mondo di là, ma che forse
					intravvedeva con lucido sguardo verità nascoste alle menti troppo annebbiate dai
					sensi, o sviate dagli interessi e dalle passioni mondane?...</p>
            <p>E la risata che tornava a fremergli dentro, amara, profondamente triste e
					sarcastica, gli dava un'acuta sensazione di dolor fisico all'epigastro, mentre
					il cavalier Pergola riprendeva a strascicare le parole, stralunando gli occhi
					nei momenti che fin il respirare gli riusciva difficile.</p>
            <p>«Perdonatemi!... Pregate... che Dio mi conceda... almeno la salute dell'anima...
					se non quella del corpo!»</p>
            <p>«Eh, via! Non mi sembrate neppur voi!», gli disse il marchese, simulando
					tranquillità.</p>
            <p>E guardava attorno, non riuscendo ancora a convincersi che lo spettacolo che gli
					stava sotto gli occhi fosse cosa reale. Un senso di smarrimento e di gran vuoto
					gli faceva correre rapidi brividi di freddo per la schiena, quasi tutto stesse
					per crollare e miseramente inabissarsi attorno a lui. E, questa volta, senza
					nessuna speranza di prossimo aiuto, senza nessuna lusinga di lontana
					salvezza!</p>
            <p>Così egli assisté, da quarto testimone, alla celebrazione del matrimonio
					religioso, che il prevosto Montoro venne a sbrigare alla lesta, accompagnato da
					don Giuseppe e da due conoscenti, raccolti per strada, giacché non era il caso
					di perdere tempo nella scelta.</p>
            <p>Indossate la cotta, la mozzetta e la stola, prima di aprire il rituale che don
					Giuseppe gli porgeva, il prevosto, cavata dalla tasca della sottana una carta,
					la presentava, spiegata, al cavaliere.</p>
            <p>«È indispensabile!... Anche per mia giustificazione. Bisogna firmarla.»</p>
            <p>Fu portato il calamaio; e, mentre il malato firmava, il prevosto invitava gli
					astanti a ringraziare Dio per quella spontanea ritrattazione di tutte le eresie,
					di tutti gli errori, di tutte le empie dottrine professate con scandalo di tante
					anime, con corruzione di tanti cuori.</p>
            <p>La commovente cerimonia in <foreign xml:lang="la">articulo mortis</foreign>
					durava pochi minuti; e il sole, che inondava la camera dalla vetrata del balcone
					di faccia al letto, la rendeva più triste con la sua luminosa letizia.</p>
            <p>Tra i ceri ardenti sui candelabri davanti alle sacre reliquie, nel raccolto
					silenzio dei pochi astanti inginocchiati attorno alla povera signora che non
					poteva frenare le lagrime, i due sìparvero singhiozzati, e le due mani stese,
					una per porgere, l'altra a ricevere in dito l'anello benedetto, furono viste
					tremare.</p>
            <p>«<foreign xml:lang="la">Ego conjungo vos in matrimonio!</foreign>», pronunciò il
					prevosto con voce robusta e solenne, benedicendo gli sposi.</p>
            <p>Al marchese tornarono in mente in quel punto le parole del cugino, di un anno
					addietro, quando si lagnava che i parenti di sua moglie fossero indignati contro
					di lui <emph rend="italic">perché non aveva voluto farsi buttare addosso da un
						prete sudicio due gocce di acqua salata!</emph> E si levò in piedi, senza
					avere la forza di dire una sola parola di rallegramento e di augurio, con quella
					convulsione di riso amaro e sarcastico che la compiuta delusione tornava a
					fargli fremere internamente.</p>
         </div>
         <div type="chapter" xml:id="ITA19010023" n="23">
            <head>XXIII.</head>
            <p>Uscendo dal vicoletto, dov'era rintanata la casa del cavalier Pergola, il
					marchese di Roccaverdina aveva incontrato don Aquilante con un fascio di carte
					sotto braccio e la grossa canna d'India impugnata, quasi dovesse servirgli di
					sostegno, quantunque egli andasse ben diritto, scotendo di tratto in tratto la
					testa sul collo circondato dall'ampio fazzoletto nero da lui usato per cravatta.
					Tornava dalla Pretura.</p>
            <p>«Oh! Buon giorno, marchese! Da queste parti? Capisco! Il cavaliere sta dunque
					proprio male?»</p>
            <p>«Malissimo!... Non lo crederete: si è confessato!»</p>
            <p>Il marchese, che non rinveniva ancora dallo stupore e dal turbamento prodottigli
					dalla scena a cui aveva assistito, fu meravigliato di sentirsi rispondere:</p>
            <p>«È naturale; doveva accadere così».</p>
            <p>«Perché?»</p>
            <p>«Perché tutte le convinzioni superficiali vengono spazzate facilmente via dal
					primo vento che vi soffia su. Il povero cavaliere aveva letto qualche mezza
					dozzina di pretesi libri scientifici – me l'ha buttati in viso parecchie volte,
					disputando – e materialista ed ateo in pelle, in faccia al mistero della morte è
					subito ridiventato quel che era una volta: credente, cattolico, bestia prima e
					più bestia ora!... Vi accompagno...»</p>
            <p>«Spiegatevi.»</p>
            <p>«In due parole. Voi siete tranquillo, avete fede nella Chiesa, credete alla
					Trinità, all'inferno, al paradiso, al purgatorio, alla Madonna, agli angeli, ai
					santi... È comodo. Non sospettate neppure che ci possa essere una verità più
					vera di quella che insegnano i preti...»</p>
            <p>Il marchese, abbassando la testa, vergognoso di non avere mai avuto il coraggio
					di manifestare sinceramente le sue convinzioni, domandò:</p>
            <p>«Quale?».</p>
            <p>«Quella che è stata rivelata al mondo dallo Swedenborg, dall'apostolo della Nuova
					Gerusalemme...»</p>
            <p>«Ah! Intendo», esclamò amaramente il marchese. «Ma dunque non abbiamo certezza di
					nulla! C'è da perdere la testa!»</p>
            <p>«Assoluta certezza, marchese.»</p>
            <p>«Insomma, secondo voi, esiste Dio? Sì o no?»</p>
            <p>«Esiste; non quello però di cui ci parlano i preti.»</p>
            <p>«E il paradiso? l'inferno? il purgatorio?»</p>
            <p>«Certamente, ma non nel modo che spacciano la Chiesa e i suoi teologi, con le
					loro fantasie pagane, con le loro leggende da donnicciuole! Fuoco materiale,
					supplizio eterno, visione beatifica... Vi paiono cose serie?»</p>
            <p>«C'è da perdere la testa!», replicò il marchese.</p>
            <p>«Al contrario. Niente è più consolante della nuova dottrina. Noi siamo arbitri
					della propria sorte. Il bene e il male che facciamo influiscono su le nostre
					esistenze future. Passiamo di prova in prova, purificandoci, elevandoci... se
					siamo stati capaci di emendarci, di spiritualizzarci...»</p>
            <p>«Intendo... me lo avete già detto tant'altre volte... Ma la certezza? La
					certezza, domando io?»</p>
            <p>«Picchiate e vi sarà aperto, ha detto Gesù. La verità vuol esser ricercata
					insistentemente, con animo puro e disinteressato. Voi e tutti coloro che sono
					nella vostra condizione non ve ne date pensiero. Siete immersi nella materia.
					Fate il bene con l'unico intento di guadagnarvi un posticino in paradiso; non
					fate il male, quando non lo fate, per paura dell'inferno e del purgatorio... La
					certezza? Primieramente sta nella logica. Voi credete all'assurdo. Che certezza
					avete? Perché vi hanno affermato: È così? E noi proviamo che non è così.
					Proviamo, badate bene!... Quel povero cavaliere...»</p>
            <p>«C'è da perdere la testa!»</p>
            <p>Il marchese non sapeva dir altro. A chi doveva dar retta? Avrebbe voluto, con una
					gran scrollata di spalle, tornare almeno allo stato di una volta, quando pensava
					soltanto ai suoi affari e viveva a modo suo, da bruto, sia pure, ma in pace e
					affidandosi al caso che lo aveva servito bene fin allora. Ah! Il cugino Pergola
					gli aveva fatto un gran tradimento con quella conversione. Ma don Aquilante poi
					che cosa conchiudeva con le sue <emph rend="italic">nuove</emph> dottrine?
					Parole! Parole! Parole!... Eppure i libri prestatigli dal cugino gli erano
					sembrati così convincenti! Perché non doveva fidarsi della propria ragione?</p>
            <p>E passò la intera nottata a rileggerli nei punti che più lo interessavano. Ahimè!
					L'effetto era assai diverso da quello ottenuto altra volta. Ora gli sembrava che
					quei libri affermassero troppo sbrigativamente, che gli sgusciassero di mano
					quando egli avrebbe voluto meglio stringerli in pugno. Interrompeva la lettura,
					rifletteva, ragionava a voce alta, quasi avesse là davanti una persona con cui
					discutesse, passeggiando su e giù per la camera, tentando invano di combattere i
					terrori che gli insorgevano attorno da ogni parte, e non soltanto a spaventarlo
					ma a irriderlo. Un'inesorabile lucidità di coscienza lo faceva irrompere contro
					se stesso:</p>
            <p>«Eh? Ti sarebbe piaciuto che Dio non esistesse! Ti sarebbe piaciuto che l'anima
					non fosse immortale! Hai tolto la vita a una creatura umana, hai fatto morire in
					carcere un innocente, e volevi goderti in pace la vita quasi non avessi operato
					niente di male! Ma lo hai visto: c'è stato sempre qualcuno che ha tenuto sveglio
					in fondo al tuo cuore il rimorso, non ostante tutto quel che tu hai fatto per
					turarti gli orecchi e non sentirne la voce. E questo qualcuno non si arresterà,
					non si stancherà, finché tu non abbia pagato il tuo debito, finché tu non abbia
					espiato anche quaggiù!...».</p>
            <p>Parlava e aveva paura della sua voce, che gli sembrava la voce di un altro;
					parlava e abbassava la testa, quasi quel <emph rend="italic">qualcuno</emph> gli
					giganteggiasse di fronte, senza forma, senza nome, simile a un terribile
					misterioso fantasma, facendogli sentire la stessa prepotente forza da cui, la
					notte che il vento urlava per le vie, era stato trascinato in casa di don Silvio
					per confessarsi e sgravarsi la coscienza dell'orrido incubo che l'opprimeva. Ed
					ora, che doveva egli fare? Accusarsi, come gli aveva imposto don Silvio? Gli
					sembrava inutile ormai. Neli Casaccio era morto in carcere. Nessuno, all'infuori
					di lui, pensava più a Rocco Criscione! Che doveva egli fare? Andare a buttarsi
					ai piè del papa per ottenere l'assoluzione, per farsi imporre una penitenza? Oh!
					Non poteva più vivere così...</p>
            <p>E tornava ad irrompere contro se stesso:</p>
            <p>«L'orgoglio ti acceca!... Non vuoi macchiare il nome dei Roccaverdina!... Dei
						<emph rend="italic">Maluomini!</emph> Ah! Ah! E vorresti continuare ad
					ingannare il mondo, come hai ingannato la giustizia umana!... Hai scacciato di
					casa tua il Cristo, che t'importunava col rimprovero della sua presenza!... Ed
					ecco dove ora ti trovi! Egli, sì, egli ti è stato addosso, non ti ha dato
					tregua... E ti perseguiterà, fino all'estremo, e smaschererà la tua ipocrisia,
					inesorabilmente!... Che potrai tu contro di lui?».</p>
            <p>Con un manrovescio fece volar via dal tavolino quei libri che più non riuscivano
					a convincerlo, e già gli sembravano balorda mistificazione; e stette a lungo,
					con la testa tra le mani, con gli occhi sbarrati, guardando verso il letto,
					dov'egli aveva dormito, facendo brutti sogni, la notte avanti e dove non avrebbe
					più potuto trovar sonno fino a che non avesse ottenuto, espiando, la divina
					grazia del perdono! Si stupiva di vedersi ridotto in questo stato, come travolto
					da un turbine improvviso. Gli sembrava che il tempo fosse trascorso con
					incredibile celerità, e ch'egli fosse, in poche ore, invecchiato di vent'anni.
					Eppure niente era mutato attorno a lui. Ogni oggetto della sua stanza era al
					posto di prima, li scorreva con gli occhi, li numerava... No, niente era mutato.
					Egli soltanto era diventato un altro. Perché? Perché? Suo cugino, sentendosi in
					pericolo di morte, aveva rinnegato le sue convinzioni? Che doveva importargli di
					lui? E non poteva essere stata una debolezza piuttosto fisica che
					intellettuale?</p>
            <p>Raccolto da terra uno dei volumi, sfogliò parecchie pagine, si rimise a leggere,
					irritandosi di non ritrovare in quei ragionamenti l'evidenza persuasiva e
					convincente che lo aveva prima turbato un po' e poi consolato e confortato,
					facendogli vedere il mondo e la vita sotto un aspetto positivo, affatto nuovo
					per lui. Forza e materia, nient'altro... E le cose che scaturivano per propria
					virtù dal seno della materia cosmica, dall'atomo all'uomo, via via con lunga
					serie di lente evoluzioni... E gli organismi che si perfezionavano per continuo
					e interminabile movimento, dalla coesione minerale alla germinazione vegetativa,
					dalla sensazione all'istinto e alla ragione umana... E tutto senza
					soprannaturale, senza miracoli, senza Dio!... La materia che si disgregava
					assumeva nuove forme, sviluppava nuove forze...</p>
            <p>Ah! Si era lasciato convincere facilmente, perché gli accomodava di credere che
					le cose andassero così! E non era mai rimasto proprio convinto. No! No! Come
					espiare? Era inutile illudersi; doveva espiare! Gli sembrava impossibile che
					quella parola fosse potuta uscire dalla sua bocca. Ma si sentiva vinto; non ne
					poteva più! La sua volontà, il suo orgoglio, la sua fierezza erano cascati giù
					tutt'a un tratto, come vele abbattute da un tremendo colpo di vento. C'era, da
					un pezzo, dentro di lui qualcosa che lavorava a logorarlo, se n'era già
					accorto... Aveva tentato di opporvisi, di contrastarlo... Non era riuscito!...
					Bisognava espiare! Bisognava espiare!</p>
            <p>Il silenzio gli faceva paura. Un gatto cominciò a lamentarsi nella via con voce
					quasi umana ora di bambino piangente, ora di uomo ferito a morte; e il lamento
					si allontanava, si avvicinava, elevandosi, abbassandosi di tono,
					prolungatamente; grido di malaugurio, sembrava al marchese, quantunque lo
					sapesse richiamo di amore.</p>
            <p>Non poté fare a meno di stare in ascolto, distraendosi, o piuttosto confondendo
					con quel grido l'intima voce che gli si lamentava nel cuore, mentre gli
					sfilavano quasi davanti agli occhi a intervalli o confusamente Rocco Criscione,
					Agrippina Solmo, don Silvio La Ciura, Zòsima, Neli Casaccio, dolorose figure di
					vittime sacrificate alla sua gelosia, al suo orgoglio, alla sua impenitenza.
					Rocco, bruno, con neri capelli folti, con occhi nerissimi, penetranti, con
					impeto di virilità che scattava nella parola e nei gesti, eppure devoto a lui,
					altero di sentirsi chiamare <emph rend="italic">Rocco del marchese</emph>, e in
					atto di ripetergli le parole di quel giorno. «Come vuole <emph rend="italic">voscenza</emph>!». Agrippina Solmo, chiusa nella mantellina di panno scuro,
					che andava via singhiozzando, ma con un cupo rimprovero, quasi minaccia, nello
					sguardo. Don Silvio La Ciura, steso sul cataletto, col naso affilato, con gli
					occhi affondati nelle occhiaie illividite dalla morte, la bocca sigillata per
					sempre, come egli si era rallegrato di vederlo, davanti a la cancellata del
					Casino, tra la folla. Zòsima, con quella bianchezza smorta, con quel sorriso di
					tristezza rassegnata, che non osava ancora credere alla sua prossima felicità,
					con quel diffidente «Ormai!» su le labbra, che in quel punto gli sembrava
					profetico: «Ormai! Ormai!...».</p>
            <p>Come avrebbe potuto avere il coraggio di associarla alla sua vita, ora che egli
					si sentiva alla mercé di una vindice forza, avverso alla quale non poteva
					nulla?... No, no! Doveva espiare, solo solo, non procurarsi un nuovo rimorso
					travolgendo quella buona creatura nella inevitabile ruina!</p>
            <p>Inevitabile!... Non sapeva da che parte, né da parte di chi, né come, né quando;
					ma non poteva più dubitare che una parola rivelae sarebbe pronunciata, che un
					castigo gli sarebbe piombato addosso presto o tardi, se non si fosse
					volontariamente imposta una penitenza, un'espiazione, fino a che non si sentisse
					purificato e perdonato. Don Silvio gli aveva detto: «Badate! Dio è giusto, ma
					inesorabile! Egli saprà vendicare l'innocente. Le sue vie sono infinite!». E con
					l'accento di queste parole gli risuonava nell'orecchio anche il ricordo del
					vento che scoteva le imposte della cameretta, e passava e ripassava via pel
					vicolo, urlando e fischiando.</p>
            <p>Non osava più alzarsi dalla seggiola, con la strana sensazione che la sua camera
					fosse diventata una prigione murata da ogni parte, dove lo avrebbero lasciato
					morire di terrore e di sfinimento, com'era morto Neli Casaccio, immeritatamente,
					in scambio di lui. Si era lusingato di sfuggire alla giustizia umana e alla
					divina, dopo che i giurati avevano emesso il loro verdetto; dopo che don Silvio
					era stato reso muto prima dal suo dovere di confessore, poi dalla morte; dopo
					ch'egli si era illuso di essersi sbarazzato di Dio, della vita futura e di avere
					acquistato la pace con le dottrine e con l'esempio del cugino Pergola... E,
					tutt'a un tratto!... O aveva sognato?... O continuava a sognare a occhi
					aperti?</p>
            <p>Sentì il primo cinguettio dei passeri sui tetti, vide infiltrarsi a traverso gli
					scuri mal chiusi del balcone il chiarore dell'aurora, e gli parve di destarsi
					davvero da un orribile sogno. Spalancò l'imposta, respirò a larghi polmoni la
					frescura mattutina, e sentì invadersi da un dolce senso di benessere di mano in
					mano che la luce del giorno aumentava. I passeri saltellavano, si inseguivano
					sui tetti, cinguettando allegramente; le rondini gorgheggiavano su la grondaia,
					dove avevano appesi i loro nidi; pel vicolo, per le case riprendeva il rumore,
					l'affaccendamento della vita ordinaria. E il sole, che già dorava la cima dei
					campanili e delle cupole, scendeva lentamente, gloriosamente sui tetti, faceva
					venire avanti, quasi le ravvicinasse, le colline lontane, le montagne che
					formavano una lieta curva di orizzonte attorno alle colline che digradavano e si
					perdevano nella vasta pianura verde, coi seminati qua e là luccicanti di
					rugiada, nell'ombra.</p>
            <p>Con la crescente luminosità del giorno, i tristi fantasmi che lo avevano
					contristato durante la nottata si erano già dileguati. E appena gli tornò
					davanti agli occhi la figura del cugino Pergola, col berretto bianco, di cotone,
					calcato fin su le orecchie, il collo circondato d'empiastri sorretti dalla
					grigia fascia di lana, seduto sul letto, appoggiato al mucchio dei guanciali,
					col viso congestionato e gli occhi rigonfi, quella risata che colà, nella
					camera, tra le candele ardenti sui candelabri di legno dorato attorno alle teche
					delle reliquie e al cordone di argento del Cristo alla Colonna, quella risata
					che gli era stata soffocata in gola, più che dal turbamento, dalla presenza
					dell'afflitta signora e dei bambini, gli scoppiò ora irrefrenabile in faccia al
					cielo azzurro, luminoso, in faccia alle cupole, ai campanili, alle case di
					Ràbbato, alla campagna, alle colline; e senza nessuna amarezza di delusione,
					quasi finalmente comprendesse di aver ecceduto, di essersi lasciato
					vigliaccamente impressionare anche lui! E apriva soddisfatto i polmoni a lunghi
					respiri di soddisfazione!</p>
         </div>
         <div type="chapter" xml:id="ITA19010024" n="24">
            <head>XXIV.</head>
            <p>Mamma Grazia, portandogli il caffè, gli diede la buona notizia:</p>
            <p>«Figlio mio, sta' tranquillo; tuo cugino è fuori pericolo. Ha mandato a dirtelo
					la signora. <emph rend="italic">La gola gli è scoppiata</emph> tutt'a un tratto,
					verso mezzanotte. Ha potuto mangiare una minestrina. San Biagio e il Cristo alla
					Colonna gli hanno fatto il miracolo».</p>
            <p>«In due, mamma Grazia? Ci voleva tanto?»</p>
            <p>Tentò di ridere, ma il riso gli si ghiacciò su le labbra.</p>
            <p>Più tardi, lanciando a tutta corsa le mule della carrozza per la discesa dello
					stradone, il marchese si sentiva riprendere da una sorda inquietudine, da una
					inattesa tristezza che gli facevano tornare in mente le terribili ansietà della
					nottata. Le mule sbuffando, scotendo le teste sotto i frequenti colpi di frusta,
					infilata la carraia di Margitello, passarono, come un fulmine, tra le siepi di
					fichi d'India, entrarono rumorosamente nella corte; e il massaio, uscito
					incontro al padrone dal ripostiglio a pian terreno, non poté trattenersi
					dall'esclamare sotto voce: «Povere bestie!».</p>
            <p>Il marchese saltò giù dalla carrozza, fosco, con le sopracciglia corrugate e
					rispose appena con un cenno della testa al saluto del massaio. Andò di filato
					allo stabile dell'<emph rend="italic">Agricola</emph>, fece spalancare tutte le
					finestre, e si aggirò lentamente per quegli stanzoni, osservando le macchine, i
					coppi, le botti; provando un senso di malinconia davanti a quegli strettoi, a
					quei pigiatoi, a quelle macchine, ancora non adoprate e che in quel punto gli
					pareva non sarebbero mai arrivate ad essere adoprate; davanti a quelle botti, a
					quei coppi vuoti e che gli pareva egualmente non sarebbero mai arrivati ad
					essere riempiti... Perché questo scorato presentimento? Non sapeva
					spiegarselo.</p>
            <p>Uscì fuori, oltre la cinta degli eucalipti, su la linea dei seminati che già
					incominciavano a ingiallire. Mai egli aveva visto tale meraviglioso spettacolo
					di sano rigoglio. Le spighe si piegavano in cima dei pedali del grano così alti
					da nascondere un uomo a cavallo che si fosse inoltrato in mezzo ad essi; e i
					seminati si stendevano, a perdita d'occhio, da ogni parte della pianura,
					ondeggiando dolcemente fino a piè delle colline attorno a Ràbbato. Là i vigneti
					nereggiavano in grandi scacchi, col fitto fogliame, e gli ulivi arrampicati per
					l'erta, macchinosi, protendevano i rami in basso quasi volessero toccare il
					terreno. Ma quelle vigne ch'egli sapeva cariche di piccoli grappoli che tra
					qualche mese si sarebbero ingrossati e anneriti o ambrati sotto il benefico
					calore del sole; ma quegli uliveti che, avuta una felicissima fioritura, erano
					già onusti di frutti inverdicanti lietamente per la maturazione, non gli
					producevano, quel giorno, nessuna impressione di gioia; quasi vigne ed uliveti
					non avessero poi dovuto dar lavoro alle macine, agli strettoi, ai pigiatoi, e
					riempire i coppi e le botti.</p>
            <p>Perché questo scorato presentimento? Non sapeva spiegarselo.</p>
            <p>Era scontento di sé, de' suoi progetti, di quel che aveva fatto, di quel che
					avrebbe voluto fare in seguito, di tutto. Gli pareva che ogni sua cosa dovesse
					risolversi in vanità, in inanità, e che la stessa sua esistenza fosse intanto
					un'inanità e una vanità maggiore delle altre. E cominciava a ripensare:</p>
            <p>«Non v'è certezza di niente!».</p>
            <p>E tornava a domandarsi:</p>
            <p>«Ma dunque?... Ma dunque?».</p>
            <p>Sempre daccapo! Quando s'immaginava di aver domato o vinto quel tormentoso nemico
					interiore, lo vedeva insorgere, tornare all'assalto più vigoroso e più
					insistente di prima. Ogni tregua riusciva illusoria; ogni mezzo messo in opera,
					un palliativo che lo calmava per qualche tempo ma non guariva radicalmente.</p>
            <p>Forse la colpa era sua. Egli non opponeva alle circostanze e alle impressioni
					sufficiente energia di resistenza. Non era dunque un Roccaverdina?... Ah! Voleva
					essere un <emph rend="italic">Maluomo</emph> come i suoi d'una volta. Non vi era
					certezza di niente? Ebbene... egli doveva agire come se vi fosse piena
					certezza!</p>
            <p>Con le mani dietro la schiena, le gambe allargate e piantate solidamente sul
					ciglione sotto cui i seminati ondeggiavano, con lo sguardo che errava attorno,
					lontano, su quella vigorosa esplosione di vita, egli stette un pezzo quasi senza
					pensare, radunando con intenso sforzo le riposte energie del suo corpo d'atleta
					e del suo spirito rude; e quando sentì corrersi ribollente nei polsi e nelle
					tempie il sangue spinto in su dal cuore che palpitava rapidissimo; quando sentì
					diventar saldi nella mente quei proponimenti di ribelle resistenza contro tutto
					quel che si opponeva alla sua tranquillità, alla sua felicità, alzò le mani con
					un secco gesto di affermazione e di sfida... E si sentì un altro! Quello di anni
					fa, quando legge e norma di sua vita era per lui il personale interesse, e anche
					il capriccio. Tutti i suoi guai presenti originavano dall'unica debolezza di
					aver dato marito alla Solmo! E aveva creduto di fare atto di forza quel
					giorno!</p>
            <p>Il passato? Bisognava annullarlo dentro di sé, poiché non si poteva più fare che
					quel che era avvenuto non fosse avvenuto. Riparare, fin dove era possibile, sì;
					ma non scoraggiarsi, non avvilirsi, non disperare; e, soprattutto, prendere il
					mondo qual è, fare come gli altri.</p>
            <p>«Dio... se c'è... C'è!... Dev'esservi!...», soggiunse. «Dio sarà certamente più
					misericordioso degli uomini. Egli solo può valutare con esattezza le nostre
					azioni, egli che può leggerci nell'intimo anche meglio di noi stessi. Sappiamo
					forse, spesso, perché ci siamo risoluti ad agire in una maniera piuttosto che in
					un'altra? Siamo fragili steli che il vento fa piegare di qua o di là secondo la
					parte da cui soffia...»</p>
            <p>E guardava attorno, e stendeva le mani ad accarezzare il seminato, che si piegava
					sotto la lieve pressione e si rialzava subito, quasi egli volesse attingere con
					quel contatto, e direttamente, dalla operosa natura nuovi e freschi elementi di
					vigoria fisica e intellettuale. Si sentiva un altro, quello di anni fa. E il
					massaio, che lo vide tornare con l'aspetto schiarito, gli disse:</p>
            <p>«<emph rend="italic">Voscenza</emph> si è rifatto il cuore con la vista dei
					seminati!».</p>
            <p>«È vero, massaio», rispose sorridendo.</p>
            <p>La baronessa di Lagomorto era andata a letto da un quarto d'ora quando il
					marchese picchiava al portone.</p>
            <p>«Mi hai messo una gran paura, nepote mio!...»</p>
            <p>«Se avessi potuto supporre! non è tardi, zia!»</p>
            <p>La baronessa, in cuffia, sotto il padiglione che circondava il letto, spariva tra
					le coperte; e le magre mani sporgenti fuori dalle maniche della camicia da
					notte, e che tentavano di nascondere i diavolini con cui ella aveva ancora la
					debolezza di arricciarsi i capelli, sembravano più scheletrite e più scure tra
					tanto bianco attorno.</p>
            <p>«Dunque?», ella riprese vedendo che il nepote rimaneva zitto, in piedi, e
					accennandogli di sedersi.</p>
            <p>«Sono venuto per pregarvi di avvisare la signora Mugnos, per domani...»</p>
            <p>«Ah! Finalmente!»</p>
            <p>«E per sentire, avanti, quel che voi mi consigliate. Io non so...»</p>
            <p>«Zòsima desidererebbe che le si risparmiasse di andare al Municipio. Le due
					cerimonie, insieme. C'è la cappella in casa tua, privilegio ottenuto dal nonno.
					Io mi sono sposata là. Allora un prete veniva a dirvi la messa ogni domenica. La
					nonna non andava in chiesa neppure pel precetto pasquale. Altri tempi!»</p>
            <p>«Pel Municipio sarà difficile. Parlerò con l'assessore che funziona da sindaco.
					Ho sentito dire che non vogliono fare eccezioni.»</p>
            <p>«Le dita della mano non sono tutte uguali! Non sei il marchese di Roccaverdina
					per niente! Vorrei vedere che ti dicessero di no.»</p>
            <p>«È probabilissimo. Quei signori della Giunta ce l'hanno un po' con me, per la
					lotta di mesi fa.»</p>
            <p>«Vorrò vederla!»</p>
            <p>«In ogni caso, al Municipio andremo di sera, tardi...»</p>
            <p>«Festa di famiglia, hai detto l'altra volta. Ora che quel disgraziato ha
					celebrato anche il matrimonio religioso, Tindaro non vorrà più tener duro con
					sua figlia.»</p>
            <p>«È in rottura anche con me, per gli scavi che non gli ho permesso di fare a
					Casalicchio.»</p>
            <p>«È in rottura con tutti quel matto! Suo figlio già ritorna da Firenze ammalato,
					pare, di tisi. Povero giovane! Chi sa che stravizi ha fatto!... Basta: non
					dovremo far ridere la gente. Questo matrimonio sarà una bella occasione per
					riconciliare tutti.»</p>
            <p>«Lo pensavo anch'io, zia. In quanto ai vestiti e al corredo per Zòsima...»</p>
            <p>«Lascia fare a me. Mi metterò d'accordo io con la signora Mugnos. Eccellente
					persona, ma un po' orgogliosa, o meglio, di troppo delicato pensare. So io come
					prenderla, per non offendere il suo amor proprio.»</p>
            <p>«Sì, zia. Verrò qui domani; a che ora?»</p>
            <p>«Ti manderò a chiamare io.»</p>
            <p>Egli non si era accorto dei canini che dormivano sul letto, dappiè, coperti da
					una piccola coltre imbottita. Svegliati dalla voce del marchese, sollevate le
					teste fuori dai lembi della coltre, si erano messi a ringhiare.</p>
            <p>«Come? Dormono con voi, zia!», egli esclamò.</p>
            <p>«Per tenermi caldi i piedi. Hanno freddo anch'essi, poverini!»</p>
            <p>Uscendo dal palazzetto della baronessa, il marchese esitò un momento, poi si
					diresse verso la casa del cugino Pergola. Si sentiva abbastanza forte contro le
					impressioni che vi avrebbe potuto ricevere. Era risoluto ormai.</p>
            <p>«Prenderò il mondo com'è; farò come gli altri!» Non intendeva di voler essere un
					santo.</p>
            <p>Il cavalier Pergola stava ancora a letto, ma senza berretto bianco calcato fin su
					le orecchie, senza empiastri attorno al collo riparato soltanto con un
					fazzoletto di seta. Di sul tavolino e di sul cassettone erano spariti i
					candelabri di legno dorato, le teche delle reliquie, il cordone di argento del
					Cristo alla Colonna; e la sua parola suonava spedita quantunque la voce fosse un
					po' rauca. Seduto sul letto, appoggiato al mucchio dei guanciali, egli
					raccontava in quel momento una fiaba ai suoi bambini, che si mostrarono molto
					malcontenti dell'interruzione prodotta da quella visita. Infatti, appena il
					cavaliere ebbe finito di raccontare come le tonsille gonfie erano scoppiate
					tutt'a un tratto quando egli già si sentiva soffocare – aveva visto proprio la
					morte con gli occhi! – il maggiore dei bambini, impaziente, disse:</p>
            <p>«E allora, babbo, l'Orco che fece?».</p>
            <p>«Ve lo dirò domani; ora andate a letto.»</p>
            <p>«No, vogliamo saperlo ora!», soggiunse la sorellina quasi piagnucolando.</p>
            <p>«Che fece?», riprese il cavaliere. «Prima di mangiarsi viva la fanciulla, afferrò
					la capra che era con lei e ne fece un boccone. Ma, nella fretta d'inghiottire,
					un osso gli si mise per traverso nella gola, e morì soffocato. E la fanciulla
					tornò libera a casa sua. Stretta la foglia, larga la via, dite la vostra, che ho
					detto la mia. Siete contenti? Andate a letto.»</p>
            <p>La signora Pergola, all'arrivo del marchese, aveva lasciato di cucire accanto al
					tavolino: alzatasi da sedere e presi per mano i due bambini rimasti delusi dal
					troppo rapido scioglimento della fiaba, uscì con loro dalla camera. Il
					cavaliere, impacciato di trovarsi da solo col cugino, disse:</p>
            <p>«Questa volta l'ho vista brutta! È difficile immaginare che cosa significhi
					sentirsi morire nella pienezza della vita e con l'intera lucidità delle facoltà
					intellettuali. Il pericolo fa perdere la testa, riduce imbecilli. Nelle malattie
					ordinarie, le forze sono già prostrate, l'intelligenza è annebbiata; si muore
					allo stesso modo con cui ci si addormenta, senza accorgersi di niente... Ma
					quando un ostacolo materiale vi stringe la gola, vi toglie il respiro, vi fa
					provare lentamente tutti gli orrori della morte vicina, oh, credetemi,
					cugino...! Non si resiste... Io mi sarei squarciato la gola con le mie stesse
					mani... Voi sorridete, capisco perché... Ho commesso una bestialità... Quel
					vampiro del prevosto Montoro ne ha approfittato... Mi ha strappato una
					ritrattazione. Dovrà rendermela. Lo afferrerò pel collo...»</p>
            <p>«Lo avete mandato a chiamare voi, mi ha detto la cugina.»</p>
            <p>«Chi si rammenta più quel che ho fatto in quei momenti? Mi sarei attaccato ai
					rasoi... Mia moglie che mi stava davanti con gli occhi rossi dal pianto... I
					bambini... Non ragionavo più...»</p>
            <p>«E così San Biagio, il Cristo alla Colonna...»</p>
            <p>«Non me ne parlate, cugino!»</p>
            <p>«E voi, ve lo avverto, non mi parlate più dei vostri libri. Ve li rimando domani.
					Non voglio guastarmi la testa... Ho altro a cui pensare. Tanto, il mondo andrà
					sempre allo stesso modo... Brancoliamo tastoni, nel buio... È meglio premunirsi,
					in ogni caso. Che ci rimettiamo? Se di là non c'è nulla... buona notte! Ma se
					c'è?»</p>
            <p>«È un rimprovero?»</p>
            <p>«No; ognuno la pensa a modo suo. E per certe cose, la miglior maniera di
					pensarci, secondo me... è non pensarci affatto. Prendo moglie; ho i miei affari,
					voglio vivere tranquillo. Che avete guadagnato voi coi vostri famosi libri? Non
					ci danno da mangiare essi, non ci tolgono un guaio di addosso; e ne abbiamo
					tanti! Dunque? Dunque stringiamoci nelle spalle, e lasciamo che le cose vadano
					come debbono andare. E poi, caro cugino, noi non siamo scienziati. Gli
					scienziati fanno tante belle scoperte; se le tengano per loro. Noi non possiamo
					rispondere: "È vero! Non è vero!". Che ne sappiamo? Dobbiamo stare in fede loro.
					Non sono infallibili. Dunque?... Me ne vado; è tardi.»</p>
            <p>«I preti non vogliono altro; contano su la nostra ignoranza.»</p>
            <p>«Voi ce l'avete coi preti. Per me, sono uomini come noi. Perché hanno la
					chierica? Perché dicono messa? Fanno il loro mestiere. Io sto a sentirli, e
					poi... agisco come mi persuado. Anche don Aquilante ce l'ha coi preti. E intanto
					egli le sballa più grosse di loro. Non voglio dar retta a nessuno da oggi in
					avanti. Fate come me. Ve ne troverete bene. Che male ci sarebbe stato se aveste
					celebrato a suo tempo il matrimonio religioso? Avete riparato ora, e vi
					approvo.»</p>
            <p>«Per contentare mia moglie...»</p>
            <p>«Dovevate contentarla prima, se le volevate bene. Avete avuto paura. Significa
					che, in fondo, non siete proprio convinto neppure voi...»</p>
            <p>«Vi avrei voluto nei miei panni, con queste maledette tonsille! Ma le farò
					strappare. Un'operazione da nulla, senza dolore e senza sangue; le afferrano con
					uno strumento che taglia e caustica nello stesso tempo, e in un minuto è
					fatta!»</p>
            <p>«Bravo!... Ma intanto avete avuto paura!»</p>
            <p>Il marchese rideva, soddisfatto di aver potuto mortificare il cugino, e d'essersi
					presa la rivincita del turbamento prodottogli quella mattina con la confessione,
					con lo spettacolo delle reliquie e il resto. In quanto a sé, tornando a casa,
					era contento di ripetersi mentalmente:</p>
            <p>«Non voglio essere un santo io!».</p>
         </div>
         <div type="chapter" xml:id="ITA19010025" n="25">
            <head>XXV.</head>
            <p>Due mesi dopo, Zòsima Mugnos, diventata marchesa di Roccaverdina, era ancora
					quasi incredula della felicità raggiunta non tanto col trovarsi in mezzo alle
					ricchezze dalla pudica miseria della sua famiglia decaduta, quanto col vedere
					finalmente avverato quel che era stato per lei il lungo sogno della sua
					giovinezza. Segreto sogno, lusinga, ricordo piuttosto che lusinga, dopo che il
					marchese, giovanissimo – fattole nascere in cuore un affetto con atti e parole
					che l'avevano tratta in inganno lasciandole supporre che egli non osasse di
					dirle apertamente quel che le pareva di indovinare – si era allontanato da lei,
					proprio quando avveniva la improvvisa rovina della sua famiglia, e più tardi
					aveva accettato in casa una donna che tutti credevano destinata ad occupare, un
					giorno o l'altro, il posto ch'ella s'era immaginato potesse essere suo.</p>
            <p>Aveva pianto nella sua cameretta, si era chiusa nell'ombra discreta con nel cuore
					sempre vivissima l'immagine di colui che l'aveva fatto palpitare la prima volta;
					e si era votata a quel ricordo nell'isolamento, senza nessuna speranza, non
					osando neppure lamentarsi della sua cattiva sorte, sopportando con mirabile
					rassegnazione tutte le umiliazioni della miseria; consolata unicamente dal
					ricordo di quei lontani giorni, di quei mesi, di quei due anni in cui tanti
					piccoli fatti, tanti lievi indizi le avevano popolato di gentili chimere la
					mente, e rallegrato di un continuo sorriso la bella bocca e gli occhi
					azzurri.</p>
            <p>Così era quasi sfiorita, pregando ogni sera per lui; grata di dovergli una
					consolazione ch'egli certamente ignorava; grata di potere, di quando in quando,
					pensare e fantasticare quel che sarebbe potuto avvenire e non era avvenuto e che
					ella credeva non sarebbe più avvenuto. Orgogliosa che mai un suo atto o una sua
					parola non avessero rivelato a qualcuno la sopravvivenza di un'illusione della
					sua giovinezza, ella era rimasta turbata il giorno in cui la baronessa di
					Lagomorto le aveva fatto capire fuggevolmente, con rimpianto, che anche lei si
					era illusa di vederla entrare in casa Roccaverdina per continuare la tradizione
					delle sante donne massaie e caritatevoli, delle quali il ricordo durava
					ancora.</p>
            <p>Una santa la nonna, vecchietta grassa e piccola, che negli ultimi anni di sua
					vita andava a messa col bastone, quasi strascinando le gambe, e intonava il
					rosario dal banco di famiglia posto sotto il pulpito; banco nel quale non doveva
					mai sedere nessun estraneo, e per ciò fatto col piano che si rilevava e veniva
					chiuso a chiave terminata la messa. Ogni venerdì mattina la buona vecchietta
					attendeva nel portone i suoi poveri, seduta su un seggiolone coperto di cuoio,
					con ai lati due cofani ricolmi di grosse fette di pane infornato a posta, che
					distribuiva ella stessa, facendo sfilare i poveri a uno a uno, dicendo una buona
					parola a questo, dando doppia razione a quelli che sapeva carichi di famiglia,
					domandando notizie di qualcuno che non si presentava, se mai fosse malato.</p>
            <p>Santa la mamma, nonna del marchese Antonio. Ne aveva visto di tutti i colori con
					le scapataggini del marito. Era padre della baronessa, ma ella soleva dire: «La
					verità innanzi tutto!». E poi, chi non sapeva che la povera sua mamma era stata
					una martire? Tra bracchi, levrieri, segugi, cani di ogni razza e campai armati
					fino ai denti e con certe facce da metter paura – arrivavano, sparivano,
					ricercati dai gendarmi, e riapparivano poco dopo, senza barba, con altri nomi,
					sotto altre spoglie, e dovevano accompagnare il padrone dovunque, come guardie
					del corpo – la santa donna tremava davanti al marito; e doveva fare la carità di
					nascosto perché al marchese non piaceva di vedere la casa assediata dalla
					poveraglia, come avveniva quando la nonna era ancora in vita e non le si poteva
					impedire di fare a modo suo.</p>
            <p>Santa e martire pure essa la cognata, col marito che pensava soltanto ai levrieri
					da far correre, vestito come un burattino, all'inglese, e che sciupava quattrini
					per questa sua smania e per le donne di teatro a Palermo, lasciando rodersi di
					gelosia e di umiliazione la bella e buona creatura che Dio poi aveva inchiodata
					paralitica nel letto dove era morta di sfinimento.</p>
            <p>Oh! Quando la baronessa cominciava a parlare delle persone di casa sua, non
					finiva più; ed era così schietta e sincera da far sospettare che sentisse una
					specie di compiacimento nel mostrare che, infine, i Roccaverdina appartenevano
					quasi a una razza diversa dall'ordinaria, non importava se nelle cose buone o
					nelle cattive. Le donne però vi erano state tutte sante; e forse ella attribuiva
					un po' di santità anche a se stessa, pensando ai guai che le aveva fatto patire
					il barone suo marito.</p>
            <p>Zòsima stava ad ascoltarla con vivissimo piacere ogni volta che la baronessa
					ragionava della gente di casa Roccaverdina. E quella sera che nell'accomiatarsi
					si sentì mormorare nell'orecchio: «Ah, figlia mia, forse Dio esaudirà le mie
					preghiere!», e l'accento e l'espressione degli occhi le fecero intendere di che
					cosa si trattasse, ebbe una vampa alla faccia e non poté neppure rispondere come
					voleva: «Perché mi dite così?», vergognandosi di mostrare che aveva subito
					capito.</p>
            <p>Dopo che il marchese aveva fatto chiedere la sua mano, e durante i lunghi mesi
					scorsi tra la richiesta e il compimento del matrimonio, quanta ansietà, quanti
					silenziosi pianti nella sua cameretta, pensando a quell'<emph rend="italic">altra</emph> che forse aveva lasciato qualche profonda impronta nel cuore
					del marchese, e dubitando di poter riuscire a scancellarne ogni traccia!</p>
            <p>Aveva manifestato i suoi timori prima alla mamma per consultarla intorno alla
					risposta da dare; poi alla baronessa, per scusare il ritardo di quella risposta,
					che le riusciva strano e inesplicabile.</p>
            <p>La signora Mugnos l'aveva sgridata:</p>
            <p>«Come? Ti metti a pari di una donnaccia? Ti credi così poca cosa, da non poter
					fargliela dimenticare? Ma quelle disgraziate, figlia mia, non lasciano segno
					alcuno. Infatti, egli le ha dato marito anche prima di chiedere te, e forse
					pensando a te. Che temi dunque?».</p>
            <p>E la baronessa:</p>
            <p>«Hai avuto torto, figliuola mia! Posso assicurarti che colei gli è andata via
					tutta intera dal cuore. Mio nepote non vuol sentirne nemmeno ragionare; se
					qualcuno gliela nomina, gli tronca le parole su le labbra».</p>
            <p>Eppure, che farci? La marchesa di Roccaverdina, dopo due mesi, quando ormai non
					poteva ragionevolmente più dubitare di appartenere per sempre a colui che era
					stato il sogno della sua giovinezza, e se lo vedeva attorno premuroso,
					affettuoso, con evidenti prove di spontanea sottomissione, sentiva rinascere
					dentro di sé i sordi assalti di gelosia che la avevano tormentata segretamente
					tanti anni; quasi appunto quelle affettuose premure, quelle prove di
					sottomissione fossero da parte del marchese, più che altro, sforzi di volontà
					coi quali egli cercasse di ascondergli il vero stato d'animo di lui.</p>
            <p>Mamma Grazia, vedendola arrivare dal Municipio, per ricevere la benedizione
					nuziale nella cappella di casa, dove dopo la morte della marchesa madre non era
					più stata celebrata nessuna funzione religiosa, si era buttata ginocchioni,
					piangendo di contentezza, e aveva baciato il pavimento per ringraziare Iddio
					della consolazione concessale prima di chiudere gli occhi, esclamando:</p>
            <p>«Ora questa casa è ribenedetta! Ora v'è entrata la grazia del Signore!».</p>
            <p>E nei giorni appresso la povera vecchia un po' istolidita aveva ripetuto tante
					volte quelle esclamazioni, da spingere la marchesa a domandarle:</p>
            <p>«Perché? Che intendete di dire?».</p>
            <p>Mamma Grazia si era sfogata, raccontando tutto quel che aveva dovuto soffrire in
					silenzio per non dar dispiacere <emph rend="italic">al figlio marchese</emph>,
					allorché era stata costretta a servire quell'intrusa venuta a far da padrona là
					dove non era degna neppure di spazzare le stanze!</p>
            <p>«Non posso però dirne male», aveva soggiunto: «mi ha sempre rispettata. E Dio mi
					castigherebbe, se affermassi che era cattiva, interessata, vanitosa; no, no!...
					Ma il suo posto non era qui. E glielo dicevo: "Come hai fatto? Lo hai
					stregato?". Ed ora ho qui la mia bella padroncina! Ho la mia bella figlia, che
					mi permette di chiamarla così perché è sposa di colui che è quasi figlio per
					me... Ora questa casa è ribenedetta. Il peccato mortale è andato via! Ora vi è
					entrata davvero la grazia del Signore!»</p>
            <p>La signora Mugnos, venuta ad abitare dalla marchesa nelle prime settimane, aveva
					voluto tornare assieme con la figlia minore nella casa dov'era nata, dove era
					stata parecchi anni moglie e madre felice, e dove poi aveva assistito, col cuore
					straziato e con gli occhi in pianto, alla rovina venuta subito dietro alla
					improvvisa morte del marito. Due, tre volte la settimana, ella e Cristina
					pranzavano in casa Roccaverdina e vi restavano l'intera giornata le domeniche;
					ma questo non impediva che la testa della marchesa non fosse invasa lentamente
					dall'ossessione dell'<emph rend="italic">altra</emph> che si era aggirata, dieci
					anni, per quelle stanze, e che sembrava vi avesse lasciato l'acuto odore di
					donna peccaminosa, così repugnante per lei casta di corpo e di pensieri.</p>
            <p>Il marchese aveva già ripreso la sua vita di affaccendamento che lo faceva
					partire quasi ogni giorno per Margitello dove la vendemmia ferveva; e il
					raccolto delle ulive era vicino. Due volte egli aveva condotto la marchesa
					laggiù, altiero di mostrarle quelle macchine che luccicavano quasi fossero state
					di argento, e che tra poco avrebbero avuto un bel da fare; altiero di mostrarle
					la trebbiatrice tolta in prestito dal Comizio Agrario provinciale, che ingoiava
					i covoni con la larga bocca, immettendo dagli sbocchi posteriori il grano
					crivellato nei sacchi pronti a riceverlo. Ella aveva fatto sembiante
					d'interessarsi della trebbiatrice che una lunga correggia metteva in
					comunicazione col motore fumigante là accanto; di interessarsi delle macchine
					che da lì a non molto sarebbero state rosseggianti di mosto, unte di olio,
					sudice di morga, e più belle che non sembrassero ora con quell'aria di ordigni
					di lusso posti là, apparentemente, per delizia degli occhi.</p>
            <p>Ma intanto che il marchese le faceva visitare ogni cosa, dando minuziose
					spiegazioni, esaltando la sua iniziativa, la sua aspirazione e descrivendo
					l'avvenire della <emph rend="italic">Società Agricola</emph>, quasi non si
					potesse menomamente dubitare che esso dovesse essere quale appariva alla sua
					immaginazione o quale egli lo desiderava, Zòsima si sentiva sopraffare da un
					senso di delusione, da un'inattesa tristezza, cominciando ad avvedersi che ella
					era entrata nella vita di lui con la stessa importanza delle macine, della
					pigiatrice, degli strettoi e di tutti gli altri arnesi che lo tenevano occupato,
					senza che gli facesse vibrare nel cuore qualche cosa di più intimo, di più dolce
					di cui ella stessa non aveva chiara e precisa idea, ma di cui le era doloroso
					notare la evidente mancanza.</p>
            <p>Temeva però di ingannarsi; temeva specialmente di sembrare o di essere
					incontentabile e quasi ingrata, chiedendo alla sua sorte un compenso più largo
					di quel che era stato ora concesso alle sue lunghe sofferenze, alla sua
					costanza, a quella segreta dedizione con cui ella si era votata a lui quando
					egli ne aveva perduto ogni ricordo, tutto preso dall'<emph rend="italic">altra</emph>, più giovane, più fresca di lei, e che certamente doveva
					essergli parsa anche molto più bella.</p>
            <p>E perciò la gelosia di quel passato tornava a rigermogliarle nel cuore come una
					volta. Allora si era rassegnata; oggi ella sentiva che non avrebbe potuto
					rassegnarsi più. Che confronti faceva dunque il marchese? Che cosa occorreva per
					impedirgli che li facesse?</p>
            <p>La signora Mugnos, la baronessa, Cristina, tutti coloro che per una ragione o per
					un'altra l'avvicinavano, le facevano capire chiaramente che la credevano felice.
					E quando, accorgendosi della lieve ombra di tristezza che le velava gli occhi o
					traspariva da un caratteristico atteggiarsi delle labbra, o da una cert'aria
					stanca della persona, le domandavano se per caso non si sentisse leggermente
					indisposta, sorridevano credendo che si trattasse di indizi da cui potevano
					trarsi lieti auspici.</p>
            <p>Ella negava:</p>
            <p>«No, no; sto bene, molto bene anzi. Che mi manca?».</p>
            <p>«Che può mancarti, figlia mia?», le diceva la baronessa. «Ma non c'è da
					arrossire, se hai già la fortuna...»</p>
            <p>«No, zia!... Ve l'assicuro!»</p>
            <p>«Che ti senti dunque? Sei palliduccia...»</p>
            <p>«Niente mi sento, zia. Sono sempre stata un po' pallida.»</p>
            <p>«Un mese fa eri diventata rosea; sembravi un'altra. Ora tua madre n'è un po'
					impensierita. Dovresti smettere questi abiti troppo scuri. Ricordati che sei
					sposa, che sei la marchesa di Roccaverdina...»</p>
            <p>Zòsima aveva voluto conservare le modeste apparenze di quand'era semplicemente la
					signorina Mugnos, anche per un riguardo alla madre e alla sorella. Il marchese,
					nel contratto matrimoniale, le aveva costituito in dote la vasta tenuta di
					Poggiogrande, autorizzandola a voce, anzi volendo che ella disponesse della
					rendita in favore della madre e della sorella in maniera da non offendere il
					loro legittimo orgoglio.</p>
            <p>La signora Mugnos aveva risposto alla figlia:</p>
            <p>«Siamo due mosche; quel che ci rimane ci basta».</p>
            <p>Ed era occorsa una grande insistenza da parte della marchesa per farle accettare
					tanto grano e vino e legna da impedire che essa e Cristina dovessero continuare
					a lavorare, come due misere donne, mentre ella viveva nella ricchezza. Parecchi
					oggetti superflui di casa Roccaverdina erano andati a rendere meno squallide le
					stanze della famiglia Mugnos.</p>
            <p>«Oh mamma! Potrei sentirmi felice pensando al vostro stato e a quello di
					Cristina? Fatelo per me, giacché non vi è piaciuto di venir a convivere in casa
					nostra, come il marchese ed io avevamo desiderato.»</p>
            <p>Ma quando il suo cuore avea cominciato a turbarsi con l'ossessione dell'immagine
					di quell'<emph rend="italic">altra</emph> che aveva desinato faccia a faccia col
					marchese, nella stessa sala da pranzo e forse seduta nello stesso posto dove ora
					sedeva lei; che aveva dormito, se non nello stesso letto e nella stessa camera,
					certamente sotto lo stesso tetto, e aveva toccato con le sue mani la stessa
					biancheria, e parecchi oggetti che le stavano sotto gli occhi e che non potevano
					non ridestare il fantasma di colei nella immaginazione del marchese, la gioia di
					far partecipare la mamma e la sorella alla mutata condizione della sua esistenza
					non era più bastata a compensarla dell'angoscia prodotta dal perfido pensiero
					che le si insinuava a ogni istante nel cervello, appena rimaneva sola, e
					specialmente ogni volta che mamma Grazia le faceva sentire il suo ritornello di
					vecchia un po' istupidita:</p>
            <p>«Ora questa casa è ribenedetta! Ora v'è entrata davvero la grazia del
					Signore!».</p>
            <p>E fu una gran trafittura per lei il giorno che il marchese, uditole ripetere quel
					ritornello, sgridò aspramente mamma Grazia:</p>
            <p>«Non hai altro da dire? Sta' zitta! Mi hai già rotto le tasche con la tua
					ribenedizione!».</p>
            <p>«Poveretta!», s'interpose la marchesa.</p>
            <p>E avrebbe voluto anche domandargli:</p>
            <p>«Perché vi dispiace?».</p>
         </div>
         <div type="chapter" xml:id="ITA19010026" n="26">
            <head>XXVI.</head>
            <p>Dal canto suo, nelle prime settimane dopo il matrimonio, il marchese aveva avuto
					la dolcissima sensazione di un compiuto rinnovellamento della sua vita, vedendo
					animate da tre figure femminili quelle stanze dove egli, da più di un anno, non
					vedeva altra donna all'infuori della vecchia nutrice che andava attorno curva,
					mal pettinata, strascicando le ciabatte, larva di donna più che donna.</p>
            <p>La signora Mugnos e Cristina avevano aiutato la marchesa nel dare ai mobili, agli
					oggetti, alle disposizioni del servizio quell'impronta che soltanto l'istinto,
					l'occhio e la mano della donna sanno imprimervi; e al marchese sembrava che ora
					tutta la sua tetra casa fosse illuminata da altra luce, sorridesse e quasi
					cantasse, tanto era insolito quel risonar di voci femminili da stanza a stanza,
					a cui lo scoppio argentino di certe risate di Cristina dava una gaiezza di
					freschi gorgheggi che ringiovaniva ogni cosa.</p>
            <p>Quando però la signora Mugnos e Cristina erano andate via, il marchese aveva
					avuto la sgradita sorpresa di riconoscere che quella sensazione di
					rinnovellamento proveniva principalmente dalle impressioni puramente materiali
					della presenza di persone quasi estranee a lui, e che niente o poco assai era
					mutato dentro di lui.</p>
            <p>Nell'intimità dei primi colloqui, Zòsima aveva commesso l'imprudenza di parlargli
					del passato, di quegli anni di tristezza trascorsi nella sua cameretta, senza il
					minimo luccicore d'una speranza lontana, delle trepidanze e degli scoraggiamenti
					che l'avevano fatta esitare ad accorrere al richiamo di felicità quando egli
					aveva chiesto la mano di lei.</p>
            <p>«Saprò farvi dimenticare tutto?»</p>
            <p>«Ho già dimenticato, poiché voi siete qui.»</p>
            <p>«Vorrei darvi ogni felicità... Mi sentivo più sicura, più coraggiosa allora,
					quando attendevo di giorno in giorno, di momento in momento, una parola che non
					vi usciva mai da le labbra, e che pure mi sembrava di leggervi chiaramente negli
					occhi.»</p>
            <p>«Non v'ingannate. Ero timido; e poi, allora vivevano mio padre e mia madre; mi
					sembrava che io non avessi il diritto di manifestare un desiderio, di prendere
					una risoluzione. Mi avevano educato a una sottomissione assoluta. Dopo, quando
					acquistai piena libertà... di fare a piacer mio, tante e tante cose erano
					mutate. Non vi vedevo più da un pezzo. Le nostre famiglie avevano cessato ogni
					relazione... La zia però dice bene: matrimoni e vescovati dal cielo son
					destinati. È stato proprio così. Non siete contenta che sia stato così?»</p>
            <p>Oh, se era contenta!</p>
            <p>Egli però non poteva far a meno di rammentare, di paragonare; e Zòsima gli
					appariva troppo riserbata, troppo fredda in confronto dell'<emph rend="italic">altra</emph> a cui involontariamente correva il pensiero. Se ne adontava
					quasi commettesse in quel momento un sacrilegio, ma non poteva distrarsi, non
					poteva scacciar via il fantasma che gli si ripresentava con tanti particolari da
					cui a poco a poco gli venivano ridestati nell'animo altri ricordi che egli aveva
					creduto dovessero essere annientati dal solo fatto che Zòsima era sua legittima
					moglie.</p>
            <p>E quando la marchesa gli ripeteva, affermativamente, con gentile carezza di voce:
					«Saprò farvi dimenticare tutto!», egli rimaneva male, si sentiva rimescolare,
					cercando di intendere che mai ella volesse significare con la parola <emph rend="italic">tutto</emph>.</p>
            <p>Pur troppo non riusciva a dimenticare! Tornava anzi a sentirsi pesare addosso
					quell'oscura fatalità, quella continua, vaga minaccia di parecchi mesi addietro;
					e provava rimorso d'aver messo anche lei nella circostanza di partecipare alle
					conseguenze di quella fatalità, agli effetti di quella minaccia, legandola
					inconsideratamente alla sua vita.</p>
            <p>Così tra la marchesa e lui, sin dalle prime settimane della loro vita in comune,
					si era interposto qualche cosa, che a lei pareva freddezza e a lui istintiva
					repulsione; a lei naturale rifiorire di sensazioni e di sentimenti che lo
					inducevano a confronti nei quali ella immaginava di doversi trovare inferiore a
						quell'<emph rend="italic">altra</emph>; a lui, se non rancore, dolente
					rimprovero di scoprirsi immeritatamente ingannata.</p>
            <p>Nessuno dei due osava affrontare una spiegazione; temevano di far peggio, di
					apprendere cose che avrebbero voluto ignorare e delle quali sarebbe stata
					peggiore la certezza che il sospetto.</p>
            <p>Ella cercava di prevenirne ogni desiderio, fargli scorgere che se nella di lui
					vita era avvenuto un gran mutamento, era stato in meglio e non in peggio. Egli
					tentava di mostrarle in ogni occasione un'assoluta fiducia nella bontà e
					nell'affetto di lei; e metteva in ciò una specie di ostentazione, di cui la
					marchesa si accorgeva e che non le sembrava buon segno.</p>
            <p>Timidamente un giorno ella gli aveva detto:</p>
            <p>«La povera mamma Grazia si stanca subito; non può badare a tutto. Io non vorrei
					darle il dolore di veder in casa nostra un'altra persona di servizio; l'aiuto
					dove e come posso. Ma non solamente le mancano le forze, perde ogni giorno più
					la memoria».</p>
            <p>«Siete voi la padrona, marchesa. Fate come vi pare, non avete bisogno di
					consultarmi; tutto quel che voi disponete e ordinate, io lo approvo
					anticipatamente. Mostratemi col fatto di sentirvi qui marchesa di Roccaverdina
					per davvero.»</p>
            <p>«No», ella rispose. «Dovreste prima parlargliene voi. Merita questo riguardo. Non
					vorrei che ella vedesse in me una nemica. Le donne come lei sono sospettose. Vi
					ha chiamato sempre con l'affettuoso nome di figlio. Vive qui da tanti anni,
					quasi da parente. Ed è così buona, così affezionata!»</p>
            <p>In quel punto mamma Grazia si era affacciata all'uscio. Da qualche tempo in qua
					commetteva stranezze. Accorreva immaginandosi di essere stata chiamata, e
					spesso, pochi minuti dopo, tornava a presentarsi per lo stesso motivo.</p>
            <p>«Hai sentito, mamma Grazia, quel che dice la marchesa?»</p>
            <p>«No, figlio mio.»</p>
            <p>«Vuol mettere una serva a tua disposizione, per aiutarti nelle faccende di casa.
					Ti strapazzi troppo, le sembra.»</p>
            <p>«Non sono una signora io.»</p>
            <p>«Sei grandetta; le ossa ti pesano. Eh?»</p>
            <p>«Finché mi reggo in piedi, figli miei...»</p>
            <p>«Ti tocca il ben servito. Mi farai tante e tante calze; te ne starai seduta nella
					tua cameretta, o al sole in un balcone, quando è bel tempo.»</p>
            <p>«Vi dispiace, mamma Grazia?», soggiunse la marchesa.</p>
            <p>«Una serva? Per me?... Vuol dire che non sono più buona a niente, figli miei!...
					Avete ragione. Non son più buona a niente. La testa non mi regge...»</p>
            <p>«C'è bisogno di piangere?», la rimproverò il marchese.</p>
            <p>«Avrei voluto servirvi sempre io...»</p>
            <p>«E ci servirai sempre tu; l'altra ti aiuterà. La marchesa anzi vorrà essere
					servita soltanto da te. Intanto quella farà le faccende più grossolane.»</p>
            <p>Mamma Grazia si asciugava le lagrime col grembiale, ripetendo:</p>
            <p>«Lo so; non sono più buona a niente!».</p>
            <p>«Chi vi dice questo, mamma Grazia? Se vi dispiace, lasciamo andare; non ne
					parliamo più...»</p>
            <p>«Hai ragione, figlia mia! Non sono più buona a niente.»</p>
            <p>«Zitta! Così mi farai tante belle paia di calze!», le aveva ripetuto il marchese
					per consolarla.</p>
            <p>Non aveva egli detto: «Tutto quel che voi disponete e ordinate io lo approvo
					anticipatamente?». E la marchesa avea creduto di potersi servire di quest'ampia
					autorizzazione compiendo un'opera di carità.</p>
            <p>Una settimana dopo, era tornata da lei la povera vedova di Neli Casaccio a
					implorare di nuovo che prendessero il maggiore dei suoi figliuoli a
					servizio.</p>
            <p>«Eccolo: ho voluto condurlo con me perché voscenzae il marchese si persuadano che
					è forte e svelto, quantunque abbia appena dieci anni. Ne facciano quel che
					vogliono; in città, in campagna, purché io sappia che non gli manca un boccone
					di pane. Non so più dove dare la testa. Non mi resta che andare attorno a
					chiedere l'elemosina per me e pei miei poveri figliuolini!... Ma il Signore
					dovrà farmi morire avanti che io arrivi a quest'estremo, e portarseli tutti in
					paradiso prima di me.»</p>
            <p>La marchesa non avea potuto risponderle in modo evasivo come l'altra volta; e
					alla vista del bambino scalzo, coperto di stracci, pallido e macilento, ma che
					dimostrava nella faccia e specialmente negli occhi intelligenza precoce, si era
					sentita commuovere.</p>
            <p>«Vuoi restare qua?», gli domandò.</p>
            <p>«Eccellenza, sì!»</p>
            <p>«O vuoi andare in campagna?»</p>
            <p>«Eccellenza, sì!»</p>
            <p>La marchesa sorrise. La povera mamma ravviava con le dita i capelli arruffati del
					bambino, sorridendo anch'essa, e le ciglia le palpitavano lasciandole cascare
					qualche lagrima su le gote scarnite. Da qualche tempo in qua il marchese non si
					era più ricordato di lei; mamma Grazia non era più ricomparsa a portarle quel
					piccolo soccorso che aveva tenuto in vita mamma e figliuoli durante i terribili
					giorni della mal'annata. Ella, povera donna, non se ne lagnava. Si era
					ingegnata, come tanti altri, andando a raccogliere cicoria, amarella, tutte le
					erbe mangiabili che la pioggia aveva fatto ripullulare per le campagne, nutrendo
					sé e i bambini con esse appena condite con un po' di sale e con qualche stilla
					di olio, spesso senza neppur questo; benedicendo la divina Provvidenza che con
					tal mezzo aveva impedito che tanta misera gente perisse di fame.</p>
            <p>«Ora m'industrio alla meglio», soggiungeva la vedova. «Cucio, filo. Andrò anche a
					raccogliere ulive, raccomandando i bambini alla carità di una vicina. Ma siamo
					cinque bocche, eccellenza!»</p>
            <p>«Prendo il ragazzo», risolse la marchesa tutto a un tratto. «Bisogna rivestirlo,
					provvederlo di scarpe. Pel vestito, comprate la roba e portatela da mastro
					Biagio, il sarto... Lo conoscete? Le scarpe bisognerà ordinarle a posta, credo.
					Vi do il denaro occorrente per tutto. Quel che rimarrà lo terrete per voi.»</p>
            <p>E le lagrime della povera donna le avevano bagnato la mano, voluta baciare per
					forza.</p>
            <p>Quella sera, il marchese, tornato tardi da Margitello, si era messo a tavola di
					buon umore.</p>
            <p>La marchesa, seduta di faccia a lui, attendeva che egli finisse di parlare delle
					meraviglie delle pigiatrici e degli strettoi delle uve, che agivano con la
					precisione di un orologio.</p>
            <p>«Se penso», egli continuava, «che in questo vino qui hanno sguazzato i piedacci
					di un pestatore, mi vien nausea di berlo! Ai tempi di Noè non si faceva
					altrimenti! Un mascalzone grosso e tarchiato va su e giù pel palmento affondando
					nell'uva ammonticchiata le pelose gambacce fino alla caviglia, reggendosi a un
					bastone per non scivolare, spiaccicando i chicchi coi piedi mal ripuliti... E
					questa incredibile porcheria dovrebbe continuare ancora tra noi!...»</p>
            <p>«Non mi sgriderete», lo interruppe finalmente la marchesa, «se vi dirò che sono
					contenta anch'io della mia giornata. Ho fatto un'opera di carità... Ho preso un
					servitorino...»</p>
            <p>«Come mai?»</p>
            <p>«Mi sono lasciata intenerire... Un bambino di dieci anni... Povera creatura!...
					Quell'orfanello... ricordate? di cui vi parlai tempo fa... figlio del
					disgraziato Neli Casaccio... Ho fatto male?»</p>
            <p>Ella si era arrestata un istante, meravigliata di vederlo rannuvolare in viso e
					di vedergli abbassare gli occhi quasi volesse evitare di guardarla o sfuggire di
					essere osservato; poi aveva ripetuto la domanda:</p>
            <p>«Ho fatto male?».</p>
            <p>«No. Certamente», proseguì il marchese con voce turbata, «non potrà riuscirmi
					piacevole l'avere sempre dinanzi chi mi ricorderà avvenimenti che mi hanno
					contristato assai...»</p>
            <p>«Posso riparare, se ho sbagliato.»</p>
            <p>«La marchesa di Roccaverdina, quando ha dato la sua parola, deve mantenerla a
					ogni costo.»</p>
            <p>«Ma, infine, che tristi cose può rammentarvi quel ragazzetto? Se suo padre è
					morto in carcere, non ci ha colpa lui. Il male, se mai, l'ha fatto quello; dico
					così perché ha ammazzato, per gelosia. Non era un cattivo soggetto, non rubava;
					campava facendo il cacciatore. Tutti lo proclamano anzi un brav'uomo. Voleva
					troppo bene a sua moglie; la gelosia lo ha perduto. In certi momenti, quando la
					passione ci offusca il cervello, noi non sappiamo più quel che facciamo... Io lo
					avrei assolto...»</p>
            <p>«E... l'ucciso?», disse il marchese...</p>
            <p>Ma subito, quasi questa domanda gli fosse sfuggita suo malgrado, si affrettò a
					soggiungere:</p>
            <p>«Che bei discorsi a tavola!...».</p>
            <p>«Io non credevo di vedervi accigliare per un mio atto di carità...», rispose
					Zòsima dolcemente. «Eppure la povera vedova non si stanca di benedirvi,
					gratissima di tutto quel che voi avete fatto per essa e pei suoi bambini,
					durante la mal'annata. Volevate essere solo nel beneficarla? Ah, da ora in poi
					le buone opere dobbiamo farle insieme!»</p>
            <p>Sorrideva, tentando di scancellare la cattiva impressione da lei
					involontariamente prodotta; e si meravigliava che restasse silenzioso, e non
					riprendesse a mangiare.</p>
            <p>«Non avrei mai creduto di farvi tanto dispiacere!», esclamò.</p>
            <p>«È una mia ubbia, scusate», egli rispose. «Forse m'inganno... E poi... Mi
					abituerò a vedere il ragazzo... Parliamo d'altro.»</p>
            <p>Prese dalla fruttiera un bel grappolo di uva e lo porse in un piatto alla
					marchesa, dicendole:</p>
            <p>«È cosa vostra, di Poggiogrande».</p>
            <p>Vedendo che ella, assaggiatone soltanto pochi chicchi, riprendeva a picchiare
					distrattamente su la tavola con la punta della forchetta, il marchese, un po'
					impacciato, le domandò:</p>
            <p>«Non vi piace?».</p>
            <p>«È eccellente... L'ucciso avete detto?...»</p>
            <p>Il marchese la guardò negli occhi, stupito di sentirle riprendere il discorso di
					prima.</p>
            <p>«L'ucciso, capisco, era persona di casa vostra», ella continuò. «Lo chiamavano
						<emph rend="italic">Rocco del marchese!</emph> Gli volevate bene perché
					abile, fedele; non avete ancora trovato chi possa sostituirlo... Ma... giacché,
					per caso, siamo venuti a parlarne, voglio dirvi schiettamente la mia
					impressione.»</p>
            <p>«Dite.»</p>
            <p>«Se fosse vivo, quell'uomo mi farebbe ribrezzo.»</p>
            <p>«Ribrezzo?»</p>
            <p>«Sì. Uno che può sposare l'amante del padrone... per interesse, non per altro...
					Oh! La sua condotta lo prova. Se l'avesse sposata per passione, io ora lo
					compatirei... Ma non l'amava, non si curava nemmeno di salvare le apparenze...
					Insidiava le mogli degli altri. Voialtri uomini però giudicate a modo vostro...
					La stessa sua moglie doveva forse disprezzarlo... Vedete? In questo momento vi
					ricordo persone e fatti che vorrei dimenticati da voi; che voi mi avete detto
					più volte di ricordare appena, come fantasmi di un sogno lontano...»</p>
            <p>«Non mi avete creduto?»</p>
            <p>«Se non vi avessi creduto, non ve ne parlerei; quantunque di tanto in tanto...
					Ecco; ve ne parlo per questo. Avrei dovuto avere la franchezza, il coraggio di
					domandarvi... E, invece, faccio come coloro che intraprendono un gran giro per
					arrivare a un punto dove temono di trovare una trista notizia, quasi il
					ritardare per via fosse un sollievo anticipato...»</p>
            <p>«Che avete, Zòsima?», disse il marchese, levandosi da sedere, e avvicinandosi a
					lei premurosamente. «Che vi hanno detto?... Che sospettate? Quella stupida di
					mamma Grazia, forse...»</p>
            <p>«No, poveretta!... Ho il cuore gonfio. Sappiatelo, Antonio. Non mi sento... amata
					da voi!»</p>
            <p>E alcuni singhiozzi soffocarono queste ultime parole.</p>
            <p>«Perché? Perché?», balbettò il marchese.</p>
            <p>«Dovreste dirmelo voi perché!»</p>
         </div>
         <div type="chapter" xml:id="ITA19010027" n="27">
            <head>XXVII.</head>
            <p>Non aveva saputo dirle niente, cioè soltanto poche parole stentatamente scherzose
					che dovevano rassicurarla pel tono con cui le aveva pronunciate e che invece la
					turbarono di più.</p>
            <p>Era rimasto turbatissimo anche lui. Gli pareva che la marchesa, accettando in
					casa loro quel ragazzo, vi introducesse qualche cosa di più che un malaugurio,
					un germe di fatalità; e pensava al modo con cui impedire che questo avvenisse,
					senza che ella potesse sospettare l'opera di lui.</p>
            <p>Ma, infine, tutto ciò non era puerile?</p>
            <p>Fece una scrollata di spalle. E per mostrare alla marchesa che egli non era uomo
					da lasciarsi dominare da un'ubbia, il giorno dopo, sul punto di partire per
					Margitello, le diceva:</p>
            <p>«Dovreste ordinare una piccola livrea per quel ragazzo; calzoni e giacchettina di
					panno scuro, filettati di giallo, colore dei Roccaverdina, con berretto
					gallonato».</p>
            <p>«Oh!»</p>
            <p>«Al tempo del nonno, i nostri servitori dovevano vestire così. Mamma Grazia sa
					dove si trova qualcuna di quelle vecchie livree tarlate e i cappelloni di feltro
					a soffietto.»</p>
            <p>«Altri tempi, altri usi.»</p>
            <p>«Volete che me n'occupi io?»</p>
            <p>«No; lo manderemo in campagna. Il boaro di Poggiogrande mi diceva appunto la
					settimana scorsa, che aveva bisogno di un ragazzo.»</p>
            <p>«Forse sarà meglio pel ragazzo.»</p>
            <p>«E per noi», soggiunse la marchesa, con lieve accento di tristezza.</p>
            <p>Il marchese, in piedi, sorbiva lentamente il caffè, mentre la marchesa, seduta
					vicino al tavolinetto, agitava, pensosa, col cucchiaino lo zucchero in fondo
					alla tazza che le fumava davanti.</p>
            <p>«Temevo di trovarvi già partito per Margitello», disse il cavalier Pergola
					entrando all'improvviso. «Scusate, cugina. Capperi! Mattiniera! Vi credevo
					ancora a letto. Buon giorno. Una tazza di caffè? Volentieri; non l'ho preso in
					casa mia per la fretta di venire qui.»</p>
            <p>«Che cosa è accaduto?», domandò il marchese.</p>
            <p>«L'amico... quello della Sottoprefettura mi ha scritto. Siete il primo nella
					terna; il colpo è riuscito!...»</p>
            <p>«È inutile; io non voglio essere sindaco!»</p>
            <p>«Come? Dopo tutto quel che abbiamo fatto?»</p>
            <p>«Che me n'importa? Sbrigatevela tra voi. Io ho i miei affari. Ho troppe cose a
					cui badare.»</p>
            <p>«Il marchese ha ragione, cugino.»</p>
            <p>«Mah!... Ci siamo compromessi. Si è compromesso anche lui... In ogni caso,
					basterà dare il nome, circondarsi di assessori di fiducia.»</p>
            <p>«Ho appena fiducia in me stesso», rispose il marchese.</p>
            <p>«Questa non se l'aspettava nessuno! Riflettete bene, cugino!»</p>
            <p>«Quando ho detto no, è no!... Volete venire a Margitello? Oggi imbottiamo il vino
					bianco... Poco, ma tutto d'uva sceltissima.»</p>
            <p>«Attenderò di assaggiarlo a suo tempo!»</p>
            <p>E il marchese era partito lasciando là il cavaliere che bestemmiava internamente,
					per rispetto della cugina.</p>
            <p>«Ci abbandona così, nelle peste! Dovreste persuaderlo voi», egli disse,
					rivolgendosi alla marchesa e giungendo le mani in atto di preghiera. «Le donne
					fanno miracoli, se vogliono.»</p>
            <p>«Lo avete sentito: "Quando ho detto di no, è no!". E poi... Lo conoscete meglio
					di me.»</p>
            <p>«Pur troppo, è un Roccaverdina... Preso un dirizzone, non c'è verso di
					stornarnelo. Bisogna lasciarlo stancare. Ora è tutto oli e vini; non gli si può
					ragionare d'altro. Probabilmente, tra un anno o due, butterà per aria macchine,
					botti, coppi! Con quella donna – ve ne parlo perché è cosa già passata da un
					pezzo – ha fatto pure così. Sembrava che, dopo dieci anni, dovesse commettere la
					corbelleria di sposarla... e un bel giorno la dà in moglie a Rocco Criscione.
					Gliel'ha data lui, gliel'ha imposta quasi... Rocco non poteva dirgli di no; si
					sarebbe fatto squartare pel suo padrone... Era sua moglie e non era sua moglie,
					dicevano le male lingue... E quando Rocco fu ammazzato, tutti credevano: ora la
					Solmo ritorna al padrone. Che!... Ve l'ho nominata per questo; non potete essere
					gelosa. Se mai, ora, delle macchine e della Società Agricola... In quanto a
					donne, egli è uscito di razza. Tutti i Roccaverdina sono stati famosi donnaioli:
					il marchese <emph rend="italic">grande</emph>, il padre del cugino, anche
					vecchio... È vero che, dopo, aveva la scusa della paralisi della moglie...
					Povera zia! Bocconi amari ne ha inghiottiti parecchi... Ed era bellissima...
					L'avete conosciuta? No, non potete averla conosciuta. E per le elezioni
					comunali? Un altro dirizzone; ma si è stancato subito... Fate il miracolo,
					cugina! Dobbiamo abbandonare il Comune in mano a certa gentaccia? Che
					penseranno? Che il marchese di Roccaverdina ha avuto paura! Non è vero; ma così
					penseranno e lo diranno!... Mi mordo le mani!... Bella figura facciamo col
					Sottoprefetto! Egli lo ha proposto, sicuro che il marchese avrebbe accettato la
					nomina. Abbiamo lavorato tanto! Fate il miracolo!...»</p>
            <p>Ah, ella avrebbe voluto fare ben altro miracolo! Ma si sentiva impotente. E lo
					diceva quello stesso giorno alla sua mamma che insisteva presso di lei:</p>
            <p>«Che hai dunque? Che ti accade?».</p>
            <p>«Forse ho sbagliato, mamma!»</p>
            <p>«Perché?»</p>
            <p>«Mi sento sola sola, mamma!»</p>
            <p>«Che intendi dire?»</p>
            <p>«Ci siamo illusi, egli ed io. Il suo cuore è chiuso per me. Ha preso me come
					avrebbe preso qualunque altra... Può darsi che il torto sia mio... Non avrei
					dovuto entrare in questa casa... C'è ancora il fantasma dell'<emph rend="italic">altra</emph>. Lo sento, lo veggo...»</p>
            <p>«Ma che cosa senti? Che cosa vedi?»</p>
            <p>«Niente! Non so... Eppure sono certa di non ingannarmi.»</p>
            <p>«Vergine benedetta! Che gusto tormentarsi così!»</p>
            <p>«Ah, mamma! Non avrei voluto parlartene per non angustiarti. Ma il cuore mi si
					schianterebbe se non potessi sfogarmi. Lasciami sfogare... Mi ero rassegnata, da
					anni. Tu non hai saputo mai nulla fino a pochi mesi fa. Avevi dolori assai più
					grandi del mio; perché avrei dovuto confidartelo? E quando, tutt'a un tratto,
					quel che sembrava stoltezza sperare mi si presentò dinanzi come possibile, te ne
					rammenti? io esitai, a lungo esitai, temendo quel che, pur troppo, è avvenuto!
					Sì, mamma. Tra me e lui sta sempre quell'<emph rend="italic">altra</emph> –
					ricordo vivo...! Non m'inganno. Sono forse una persona, sono un cuore qui?...
					Sono un mobile.»</p>
            <p>«Che aberrazione, figlia mia! C'è un malinteso tra voi; dovreste spiegarvi.
					Marito e moglie debbono fare così, altrimenti le cose s'ingrandiscono. Ognuno
					immagina che sotto ci sia qualche cosa di grave... E non c'è nulla!»</p>
            <p>«E se c'è peggio di quel che uno sospetta?»</p>
            <p>«Non può essere. Dopo sei soli mesi! Il marchese ha cento cose per la testa. Gli
					affari assorbono, danno tanti pensieri. Tu rimani a fantasticare, a roderti il
					fegato... Che vuoi che ne sappia lui? Come pretendi che indovini?»</p>
            <p>«Gliel'ho detto: "Antonio, non mi sento amata da voi!". Gliel'ho detto
					singhiozzando...»</p>
            <p>«Ebbene?»</p>
            <p>«Si è messo a ridere, mi ha risposto scherzando, ma rideva male, scherzava a
					stento.»</p>
            <p>«Ti è sembrato. Ha ragione. Gli uomini non possono intendere certe cose di noi
					donne, che non hanno importanza per loro. E intanto tu ti logori la salute; tu
					non ti accorgi che deperisci di giorno in giorno. Sei pallida... Non sei mai
					stata così. Che credevi, sposando? Di non dover avere nessuna croce? È un
					carattere strano; sopportalo come è. Ho sopportato peggio io! Ho fatto la
					volontà del Signore, mi sono rassegnata sempre; lo hai visto! Di che sei
					gelosa?»</p>
            <p>«Del suo silenzio, mamma!»</p>
            <p>«Il marchese non è espansivo; è fatto così. Vorresti rifarlo?»</p>
            <p>«Che so? Certe volte rimane assorto, col viso scuro scuro; e allora, quando si
					riscote, mi guarda con occhi smarriti, quasi avesse paura che io indovinassi. E
					se gli domando: "Che pensate?", risponde, sfuggendomi: "Niente! Niente!".»</p>
            <p>«E sarà niente davvero. Vuoi che gliene parli io? Che gliene faccia parlare dalla
					baronessa?»</p>
            <p>«No. Può darsi che io abbia torto.»</p>
            <p>«Hai torto certamente.»</p>
            <p>«Sì, sì, mamma, ho torto; lo comprendo. Non affliggerti per me!»</p>
            <p>Andando via, il marchese le aveva detto: «Tornerò presto questa sera». Ma era già
					un'ora di notte, e la marchesa, affacciata al terrazzino a pian terreno allato
					al portoncino d'entrata, cominciava a impensierirsi del ritardo.</p>
            <p>Si atterrì vedendo arrivare soltanto Titta a cavallo d'una mula.</p>
            <p>«Il marchese?»</p>
            <p>«Non è niente, eccellenza.»</p>
            <p>Titta, saltato giù da cavallo, legata la mula a uno degli anelli di ferro
					confitti a posta nel muro ai due lati del portoncino, si affrettava ad entrare.
					Ella gli corse incontro nell'anticamera.</p>
            <p>«Stia tranquilla, <emph rend="italic">voscenza</emph>. È accaduto...»</p>
            <p>«Il marchese sta male?»</p>
            <p>«No, eccellenza. Devo andare dal pretore e dai carabinieri... Si è impiccato uno
					a Margitello: compare Santi Dimauro.»</p>
            <p>«Oh, Dio!... Perché? Come?»</p>
            <p>«È venuto a impiccarsi nel suo fondo venduto al marchese due anni fa. L'aveva
					detto tante volte: "Verrò a morirvi un giorno o l'altro!". E finalmente il
					disgraziato ha mantenuto la parola. Si era pentito di aver venduto quel fondo...
					Di tanto in tanto lo trovavano là, nella carraia, coi gomiti su le ginocchia e
					la testa tra le mani. "Che fate qui, compare Santi?" "Guardo la mia terra, che
					non è più mia!" "Avete preso un sacco di quattrini!" "Sì, ma io vorrei la mia
					terra!"»</p>
            <p>«Perché l'ha venduta?»</p>
            <p>«Oh! Egli soleva raccontare una storia lunga. Pel processo di Rocco Criscione...
					L'aveva col marchese, che non c'entrava... Il giudice istruttore... sa, <emph rend="italic">voscenza</emph>; quando si fa un processo si raccolgono tutte
					le voci... E siccome il giudice istruttore... Una storia lunga!... Ma era venuto
					lui stesso a dire al marchese: "<emph rend="italic">Voscenza</emph> vuole quel
					pezzo di terra? Se lo prenda". Era proprio nel cuore di Margitello, e di tratto
					in tratto il vecchio alterava il limite... I contadini quando possono rubare un
					palmo di terreno, non hanno scrupoli. Compare Rocco, buon'anima, non era omo da
					lasciarlo fare, nell'interesse del padrone. "E il marchese non ne troverà un
					altro eguale, eccellenza!" Il vecchio si era dunque presentato dal marchese:
						"<emph rend="italic">Voscenza</emph> vuole quel pezzo di terra? E se lo
					prenda!". Poi il vecchio si era pentito. Veniva a piangere là, quasi ci avesse
					un morto... Che colpa n'aveva il padrone? E ora, per fargli dispetto, si è
					impiccato a un albero... Chi se n'era accorto? Spenzolava davanti la casetta...
					Le mule della carrozza – gli animali hanno il fiuto meglio di noi cristiani –
					non volevano andare né avanti né indietro. Io guardo attorno per veder di che
					cosa s'impaurissero le povere bestie... Ah, Madonna santa! Salto giù di
					cassetta, scende di carrozza anche il marchese, tutti e due più pallidi del
					morto. Non lo dimenticherò finché campo!... Pavonazzo, con gli occhi e la lingua
					di fuori... Lo tocco; era freddo!... Allora siamo tornati a Margitello... Il
					marchese, sturbato, non poteva parlare... Ha dovuto buttarsi sul letto. Ora sta
					meglio... E mi ha mandato per avvertire <emph rend="italic">voscenza</emph>.
					Devo andare dal pretore e dai carabinieri... Il morto è là, che spenzola
					ancora... Ha voluto dannarsi!»</p>
            <p>La marchesa era stata ad ascoltare senza interromperlo, corsa da brividi per
					tutta la persona, quasi avesse davanti il corpo del vecchio contadino col viso
					pavonazzo, con gli occhi e la lingua di fuori, che dondolava dal ramo
					dell'albero a cui disperatamente era andato a impiccarsi.</p>
            <p>«Il Signore lo avrà perdonato!», ella disse commossa. «Ma il marchese però non è
					tornato? Ditemi la verità, Titta: sta male?»</p>
            <p>«Eccellenza, no! Aspetta la <emph rend="italic">giustizia</emph> coi carabinieri
					e i manovali che dovranno portar via il morto... Mi ha mandato a posta... E se
					voscenza permette...»</p>
            <p>La marchesa quella notte ebbe paura di dormire sola in camera sua. Disse a mamma
					Grazia:</p>
            <p>«Recitiamo un rosario in suffragio del disgraziato».</p>
            <p>A metà del rosario, mamma Grazia era già addormentata su la poltrona dove la
					marchesa l'aveva fatta sedere; ed ella si buttò sul letto vestita, certa di non
					chiudere occhio, con nel cuore un'inesplicabile angoscia, un invincibile
					presentimento di tristissimi casi che sarebbero sopravvenuti, presto o tardi,
					per cattiva influenza di quel morto.</p>
         </div>
         <div type="chapter" xml:id="ITA19010028" n="28">
            <head>XXVIII.</head>
            <p>Quella notte, neppure il marchese era andato a letto a Margitello. Aveva mandato
					due uomini a fare la guardia all'impiccato finché non fosse arrivato qualcuno
					dei nipoti di lui; e riavutosi dal malessere prodottogli dal repugnante
					spettacolo, era sceso giù nella stanza terrena dove i garzoni, il massaio e gli
					altri uomini mangiavano la minestra di fave lesse, discorrendo
					dell'accaduto.</p>
            <p>La presenza del marchese li aveva fatti tacere.</p>
            <p>Poi uno degli uomini, presentando il piatto vuoto al massaio perché glielo
					riempisse di nuovo, si permise di dire:</p>
            <p>«Mandiamo un piatto di fave anche a compare Santi!».</p>
            <p>E rise per quella facezia; parecchi risero con lui.</p>
            <p>Il massaio, rivolgendosi al marchese, notò:</p>
            <p>«Era un pezzo che a Ràbbato non s'impiccava nessuno. Anni e anni fa, il Rospo,
					gessaio, poco dopo tornato dalla galera. Poi mastro Paolo il droghiere, perché
					gli era scappata la moglie col campaio dei Pignataro, portandogli via gli ori e
					i quattrini; e non se ne seppe più <emph rend="italic">né nova né
						novella!</emph>».</p>
            <p>«Compare Santi ha fatto il terzo! Ci vuole coraggio a impiccarsi con le proprie
					mani!», disse uno dei garzoni.</p>
            <p>«E ora spargeranno che si è impiccato per me!», esclamò il marchese.</p>
            <p>«O che gliel'ha detto <emph rend="italic">voscenza</emph>: Impiccatevi?», rispose
					il massaio.</p>
            <p>«Quasi io gli avessi rubato quei quattro sassi maledetti! È venuto da me coi suoi
					piedi. Si è preso settant'onze, in tanti bei pezzi di dodici tarì d'argento, uno
					sopra l'altro! E dopo andava dicendo, a chi voleva saperlo e a chi non voleva
					saperlo, che io gli avevo fatto violenza, con le liti, quando il vecchio ladro
					spostava il limite... Questo però non lo diceva!»</p>
            <p>«È il destino», disse gravemente il massaio. «Il destino ci chiama. Quando il
					destino ci sta sopra... Dicevamo del Rospo, gessaio. Me lo raccontava mio
					padre... Quegli, sì, fece bene a impiccarsi!...»</p>
            <p>«Perché?», domandò un giovanotto contadino, continuando a mangiare.</p>
            <p>«Aveva rubato il pettorale della Madonna... Anelli, orecchini, spille, tutti i
					voti dei fedeli, e la corona d'argento, anche quella del bambino Gesù nella
					cappella di Sant'Isidoro, e calici e patene nella sacristia... Erano stati
					quattro, e vennero scoperti perché il Rospo si era presa doppia parte, e uno dei
					compagni <emph rend="italic">cantò</emph>. Li avevano condannati alla galera a
					vita. Allora non si scherzava, trattandosi di cose sacre. Ma nel quarantotto, la
					rivoluzione mise in libertà tutti i galeotti... E il gessaio, trovata in casa
					una figlia di sedici anni, non volle credere che fosse sua, quantunque la moglie
					giurasse che egli l'avesse lasciata incinta di un mese quando era stato
					arrestato. Che doveva fare? Ammazzare la moglie pel tradimento e tornarsene in
					galera? <emph rend="italic">Voscenza</emph> si annoia con questa storia... Già
					potrebbe raccontarla meglio di me.»</p>
            <p>«Continuate», rispose il marchese. «L'ho udita accennare una volta, ma non so
					tutti i particolari.»</p>
            <p>«Bisognava sentirla raccontare da mio padre... Il Rospo stava di faccia a casa
					nostra, dove ora abita don Rosario il farmacista, che vi ha fabbricato su un
					altro piano, coi balconi, e ha tinto in rosso la facciata. Diceva mio padre che
					il Rospo era un ometto corto, segaligno, tutto nervi; parlava poco, e dalla
					galera era tornato con la pelle bianca. Sfido! Era stato all'ombra sedici anni.
					Chi si aspettava di vederlo tornare? E la moglie e la figlia se lo videro
					comparire davanti come un morto risuscitato; neppure la moglie lo riconosceva. E
					quando egli sentì dirsi: "Questa è tua figlia!", guardò la ragazza con tanto
					d'occhi. "Ringraziamo Iddio!", rispose secco secco. La moglie capì, e si mise a
					piangere. Il Rospo era diventato verde come l'aglio, raccontava mio padre. Tutti
					i vicini, che erano accorsi, si posero in mezzo in difesa della moglie. E il
					Rospo chinava la testa: "Sì, sì; va bene. Che ho detto? Ringraziamo Iddio!". Ma
					metteva paura, raccontava mio padre... Scusi, <emph rend="italic">voscenza</emph>», soggiunse il massaio, rivolgendosi di nuovo al marchese
					che sembrava ascoltasse distrattamente. «Io non so raccontarla bene questa
					storia; non c'ero allora, non ero neppur nato; ma la ho udita tante e tante
					volte da mio padre, che posso ripeterla con le sue stesse parole...»</p>
            <p>«E s'impiccò pel tradimento?», domandò un altro contadino.</p>
            <p>«Ma che! Tutti credevano: "Ora ammazza la moglie!". Niente. Dal giorno dopo, egli
					riprese il suo mestiere di gessaio. E con la moglie non una parola, non un
					gesto; se non che, di tratto in tratto, conduceva via la figlia alla fornace
					dove cuoceva il gesso. E la moglie tremava: "Che farà? Scannerà quella povera
					creatura?". Non osava di fiatare però. E i vicini, zitti; avevano paura di lui,
					tornato dalla galera, con quel viso smorto smorto che inverdiva sempre peggio
					dell'aglio, come se il sole e l'aria non riuscissero ad abbronzarlo. Per farla
					breve... Vergine benedetta! Pare impossibile!... Ormai egli era convinto che
					quella non fosse sua figlia; anche la disgraziata se ne era convinta, indotta da
					lui: e cominciò ad odiare la madre. Ogni giorno, bisticci, parolacce, quando non
					andava alla fornace col padre... Finalmente, la madre se n'accorse. Piangeva da
					mattina a sera nei giorni che restava sola. Le vicine: "Che avete, comare?". "Ho
					la maledizione di Dio in casa!" Non si spiegava. Poi, la cosa diventò palese a
					tutti... Bisognava esser ciechi per non capire. Quella sfacciata non si
					conteneva... Insomma la povera madre doveva vedere e tacere. Fosse stata
					un'altra donna... sia! Ma la propria figlia! Uno scandalo immenso! E i vicini
					facevano finta di non avvedersi di niente, per paura del galeotto.»</p>
            <p>«Cristo! Fece bene, giacché non era sua figlia!»</p>
            <p>«Non parlate così, compare Cola», riprese il massaio. «Era proprio figlia sua! Un
					giorno la moglie cade malata, arriva in punto di morte, e prima di ricevere i
					sacramenti, glielo giura davanti al sacerdote con l'ostia consacrata in mano,
					davanti a tutti. "Sto per presentarmi al cospetto di Dio!" Oh! In punto di morte
					non si mentisce. E due giorni dopo... Mio padre raccontava: "Avevo bisogno di un
					carico di gesso, e domando alla figlia: 'Dov'è tuo padre?'. Risponde: 'Nella
					stalla; dà la paglia agli asini'. Aveva sei asini per trasportare il gesso. E
					vo' nella stalla, una porta accanto. Chiamo; nessuno mi risponde. Spingo la
					porta, entro... – mio padre qui si faceva sempre il segno della santa croce... –
					Il Rospo s'era impiccato a uno degli anelli della mangiatoia con la cavezza d'un
					asino... I sei asini mangiavano tranquillamente la paglia... Si era fatto
					giustizia con le sue proprie mani! E la gente disse che era stato il castigo di
					Dio perché il Rospo aveva rubato gli ori della Madonna e i calici e le
					patene!... Fu il primo a Ràbbato. Nessuno si ricordava che un rabbatàno si fosse
					ammazzato da sé fino a quel giorno".»</p>
            <p>«Il Rospo ha aperto la strada e gli altri gli vanno dietro!», disse compare Cola.
					«Io intanto me ne vado a dormire»</p>
            <p>«Anch'io! Anch'io! È tardi. Santa notte!»</p>
            <p>Tre rimasero, col massaio e il marchese.</p>
            <p>«Pure <emph rend="italic">voscenza</emph> ha sonno.»</p>
            <p>«No, massaio.»</p>
            <p>«E ora, chi passerà più di notte per la carraia?», disse uno dei contadini
					accendendo la pipa.</p>
            <p>«Hai paura dello Spirito! Ah! Ah!»</p>
            <p>«Voi ridete, compare. Ma chi ha visto coi suoi occhi, come in questo momento vedo
					il padrone e voi...»</p>
            <p>«Eri ubbriaco quella volta.»</p>
            <p>«Eh sì, col vino che danno i Crisanti! Aceto battezzato. Credetemi, per strada
					pensavo a mia madre che avevo lasciato malata, poveretta. C'era un fil di luna.
					Il cielo, sereno, con le stelle che ammiccavano; e il cane dei Sidoti uggiolava
					lassù davanti a la casa con la porta aperta, e gli uomini che discorrevano. Si
					udivano le voci, non le parole... Questo per dirvi che non era tardi; un'ora di
					notte, forse, poco più...»</p>
            <p>«E così?», disse il marchese, vedendo che il contadino si era fermato per
					riaccendere la pipa.</p>
            <p>«Mi sento accapponare la pelle ogni volta che ne parlo. Prima, rispondevo anche
					io: "Sciocchezze! Fantasia alterata!", quando udivo parlare di queste cose; ma
					ora mi farei mozzare il collo, eccellenza, perché è la verità, se volessero
					costringermi a dire che non è vero... Ero arrivato a metà della carraia qui, di
					Margitello, e davanti a me non c'era nessuno. Ci si vedeva bene... Via, si fosse
					trattato di uno a piedi, forse non avrei potuto accorgermene... Ma di uno a
					cavallo! Avrei dovuto almeno sentire il rumore delle zampe della mula... Tutt'a
					un tratto!... Come se la mula e l'uomo che la cavalcava fossero sbucati di sotto
					terra! La mula faceva salti, girava a destra, a sinistra... A una ventina di
					passi, eccellenza, gridai: "Ohè! Badate!". Temevo che non mi venisse addosso...
					Coi fichi d'India della siepe non potevo scansarmi, e mi fermai. E la mula saltò
					e girò, imbizzita, sbruffando dalle narici. Vidi vacillare quell'omo e sentii il
					suo tonfo per terra... Volevo accorrere... Gesù sacramentato! Omo e mula se li
					era inghiottiti il terreno dond'erano sbucati!... Se in quel momento mi avessero
					salassato, non avrei dato una stilla di sangue!... Proprio nel punto dove
					ammazzarono compare Rocco Criscione, eccellenza... Pensavo a mia madre malata,
					non pensavo al morto!... Ho visto con quest'occhi, ho udito con queste orecchie;
					e non ripasserei di là, a notte avanzata, neppure se mi dicessero: "Ti diamo
					mille onze!...", non mi crede, <emph rend="italic">voscenza?</emph>»</p>
            <p>Il marchese si era alzato da sedere, pallido, con la lingua inaridita, e un
					tremito dai piedi alla testa ch'egli cercava di nascondere mettendosi a
					passeggiare su e giù per la stanza, voltando le spalle al massaio e ai tre
					contadini.</p>
            <p>«Degli uomini io ho paura, non delle anime dei morti!», esclamò il massaio. «Una
					volta tornavo dalla campagna verso la mezzanotte. C'era un lume di luna che ci
					si vedeva come di giorno. E nel piano di Sant'Antonio ecco un fantasma, avvolto
					in un lenzuolo, e in testa un arcolaio che girava, girava! Mi fermo... e lui si
					ferma; l'arcolaio però girava sempre. Lì per lì, si capisce, mi sentii gelare il
					sangue! ma siccome mi pareva che il fantasma volesse impedirmi di passare, "Per
					la Madonna!", grido... Con la chiave di casa, e un coltellaccio dal manico di
					ferro, da due soldi, avevo fatto un rumore come quando viene alzato il grilletto
					d'una pistola... e mi ero slanciato con impeto ad afferrare un lembo del
					lenzuolo. "Compare Nunzio, che fate!..." Era quel gran boia di Testasecca! "Voi,
					compare?" "Zitto non avete visto niente!..." E quel che vidi infatti non l'ho
					mai detto a nessuno... Una persona che scendeva da un certo balcone con la scala
					di corda...»</p>
            <p>«Un ladro?»</p>
            <p>«Già, di quelli che fanno spuntare qualcosa su la testa dei mariti... Chiunque
					altro sarebbe tornato indietro, e ora racconterebbe, come voi, la storiella del
					fantasma col lenzuolo e l'arcolaio in testa.»</p>
            <p>«Ma la mula e l'uomo a cavallo, che sparirono in un batter d'occhio, inghiottiti
					dal terreno?», riprese il contadino che aveva finito di fumare e vuotava la pipa
					sul palmo della mano.</p>
            <p>«Che ne dice, <emph rend="italic">voscenza?</emph>», domandò il massaio.</p>
            <p>Il marchese non rispose, e continuò un bel pezzo ad andare su e giù per lo
					stanzone, a testa bassa, con le mani dietro la schiena, contraendo a intervalli
					le labbra, quasi per trattenere le parole che gli si agitavano su la lingua,
					scrollando spesso le spalle, assorto in un ragionamento interiore che sembrava
					gli facesse fin dimenticare il luogo in cui si trovava.</p>
            <p>«Andiamo a dormire anche noi!», disse uno dei contadini.</p>
            <p>Anche gli altri due si alzarono da sedere.</p>
            <p>«Buona notte, <emph rend="italic">voscenza!</emph>»</p>
            <p>Il marchese accennò col capo una risposta al saluto, e si fermò in mezzo allo
					stanzone.</p>
            <p>«Destino!», esclamò il massaio. «Che vuol farci, eccellenza? Pietre dell'aria,
					che ci cascano addosso quando non ce le aspettiamo! Se permette, mi butterò sul
					letto di Titta, caso <emph rend="italic">voscenza</emph> avesse bisogno di
					qualche cosa.»</p>
            <p>E prese in mano il lume per accompagnarlo.</p>
            <p>«Sì», rispose il marchese.</p>
            <p>Il cortile era inondato dal lume di luna. Nella gran pace notturna si sentiva, in
					lontananza, una voce che cantava.</p>
         </div>
         <div type="chapter" xml:id="ITA19010029" n="29">
            <head>XXIX.</head>
            <p>Aveva trovato la casa piena di gente. La signora Mugnos, Cristina, il cavalier
					Pergola, don Aquilante erano accorsi alle prime notizie sparsesi per Ràbbato del
					suicidio del vecchio Dimauro. Correvano stranissime voci.</p>
            <p>Il vecchio, preparato il cappio, atteso al passaggio il marchese, gli aveva
					imprecato addosso tutte le maledizioni del cielo e si era impiccato sotto gli
					occhi di lui. Il marchese, dallo spavento, cascato come morto per terra,
					trasportato alla Casina, era rinvenuto dopo due ore!...</p>
            <p>Il vecchio si era presentato al marchese con la corda in mano:</p>
            <p>«Vi restituisco le settant'onze; datemi il mio fondo o, quanto è vero Iddio,
					m'impicco a un albero, là!».</p>
            <p>«Impiccatevi, se vi fa piacere. Volete un po' di sapone per la corda?»</p>
            <p>E alla dura risposta del marchese, il povero compare Santi era andato davvero a
					impiccarsi. Il marchese lo aveva guardato dalla finestra, senza commuoversi e
					senza mandare nessuno ad impedire quella pazzia!...</p>
            <p>Il vecchio aveva detto a un nepote:</p>
            <p>«Domani il marchese troverà un frutto nuovo a un ramo del mandorlo nel mio fondo
					di Margitello. Gli farà stranguglioni!».</p>
            <p>Il nepote:</p>
            <p>«Che frutto nuovo?».</p>
            <p>«Vedrai.»</p>
            <p>E la mattina era andato via senza dire altro. Il nepote lo credeva a messa...
					Invece, povero diavolo, era corso a impiccarsi!...</p>
            <p>Titta, ripartito di buon'ora col pretore e coi carabinieri, aveva lasciato la
					marchesa in grande agitazione.</p>
            <p>Alla vista della madre, Zòsima le si era gettata tra le braccia
					singhiozzando:</p>
            <p>«Che disgrazia, mamma, che disgrazia!».</p>
            <p>Ma era sopraggiunto quasi subito il cavalier Pergola:</p>
            <p>«Eh, via, cugina!... Che colpa ne ha il marchese?».</p>
            <p>Don Aquilante l'aveva poi confortata un po', raccontando minutamente com'era
					andata la cosa; nessuno poteva saperlo meglio di lui che aveva conchiuso
					l'affare. Il marchese aveva tutt'altro pel capo, in quei giorni, che il terreno
					di compare Santi!</p>
            <p>«Il vecchio venne da me: "Signor avvocato, finiamola!". Io alla prima non avevo
					capito. "Che dobbiamo finire?" "Questa storia del mio fondo di Margitello." "Vi
					siete deciso finalmente?..."»</p>
            <p>«Ma dunque perché?...», aveva esclamato all'ultimo la marchesa strizzandosi le
					mani. «Ma dunque perché?»</p>
            <p>«Perché il vecchio avaro avrebbe voluto insieme e fondo e denari. Tutti i
					contadini sono così; uno più ladro dell'altro. Bruti! Anime di animali in corpo
					umano.»</p>
            <p>E pronunziava queste parole con aria misteriosa scrollando la testa, socchiudendo
					gli occhi, quasi nascondessero un concetto profondo che sarebbe stato inutile
					spiegare; né la signora né il cavalier Pergola lo avrebbero capito.</p>
            <p>All'apparire del marchese su l'uscio del salotto, nessuno aveva osato di dire una
					parola.</p>
            <p>«Che cosa c'è? Fate il lutto?», egli esclamò bruscamente. Gli era parso proprio
					di entrare in una di quelle stanze dove i parenti di un morto vi ricevono
					silenziosamente le persone più intime, con costume forse orientale tuttora vivo
					in Sicilia.</p>
            <p>«Come state?», gli domandò la marchesa.</p>
            <p>«Io?... Benissimo!...»</p>
            <p>Era pallido invece e rivelava una profonda irritazione nel tono della voce.</p>
            <p>«Benissimo, vi dico!», egli replicò a un gesto dubitativo della marchesa.</p>
            <p>«Non ci mancherebbe altro», intervenne il cavalier Pergola, «che il cugino
					dovesse star male perché un imbecille si è impiccato!»</p>
            <p>«Mi dispiace soltanto di non aver potuto dormire la notte scorsa», soggiunse il
					marchese. «Vado subito a letto, per un paio di ore.»</p>
            <p>La marchesa lo seguì in camera.</p>
            <p>«Grazie, non ho bisogno di niente», egli disse.</p>
            <p>«Prendete almeno un torlo d'uovo col caffè.»</p>
            <p>«Niente. Lasciatemi dormire un paio d'ore.»</p>
            <p>«So che vi siete sentito male...»</p>
            <p>«Male, perché? Sono un bambino forse?»</p>
            <p>«Lo hanno portato via?», domandò la marchesa dopo un istante di pausa.</p>
            <p>«Sì, il diavolo se lo è portato via!... Ma non capite che non voglio parlarne?...
					Che voglio... dormire?»</p>
            <p>La marchesa lo guardò stupita e uscì di camera mortificatissima, quasi si fosse
					sentita scacciata. Chiuso l'uscio, e tenendo una mano sul pomo di rame della
					serratura, stette là alcuni secondi, per ricomporsi prima di tornare in
					salotto.</p>
            <p>«È già andato a letto?», le domandò lo zio don Tindaro, arrivato in
					quell'intervallo. «Peccato!... Volevo mostrargli...»</p>
            <p>E tolse di mano al cavalier Pergola uno strano idoletto di argento, il suo più
					bello acquisto di quell'anno, egli diceva.</p>
            <p>«Eh nepote?... Un tesoro!... Cosa egiziana!... Un Anubi, il Dio Cane... Come è
					venuto qui?... Da quanti secoli? Era a un metro sotterra... Lo ha scavato, per
					caso, un contadino e me lo ha portato... "Ti do due piastre, sei contento?" E
					non ne avevo ancora capito l'importanza, lo confesso. Dopo, osservandolo
					meglio... Argento... non c'è dubbio... Ma quand'anche non fosse?... Il valore
					non consiste ne la materia, ma nella cosa rappresentata... Pensate, nepote mia,
					che voi avete tra le dita un oggetto di parecchie migliaia di secoli!... Ero
					venuto a posta per farglielo vedere... E anche per sapere che c'è di vero in
					quel che mi è stato detto. Si è impiccato sotto gli occhi del marchese?... Ma
					nessuno ha pensato a tagliare la corda? Dovevano fare così...»</p>
            <p>«Ma vi pare, papà!», lo interruppe il cavalier Pergola.</p>
            <p>«È quel che ho risposto io: ma vi pare!»</p>
            <p>«Potrebbe accadere anche a voi. Figuriamoci che qualche maligno dicesse al
					contadino che vi ha venduto questo idoletto: "Sciocco! Ti sei lasciato cavar di
					mano una fortuna. Quel cosettino valeva più di mille onze...". E che costui dal
					dispiacere...»</p>
            <p>«Ma io gliel'ho già detto prima: "Guarda; ti do due piastre. Se intanto c'è
					qualcuno che volesse dartene di più... Mostralo a chi ti pare; solamente io
					vorrei la preferenza. C'è chi te ne dà dieci? Ed io ti darò dieci piastre e
					mezza". Se costui però venisse a dirmi... (sono così ignoranti i contadini! Si
					credono sempre rubati dai <emph rend="italic">galantuomini!</emph>...) Ma io gli
					risponderei: "Tieni! Restituiscimi le mie due piastre". E mi costerebbe un
					grande sforzo. Mio nepote il marchese è di altro parere. I negozi sono negozi;
					non si fanno per disfarli. Ha ragione. Ma quando si combatte con ignoranti che
					poi sono anche sospettosi e maligni? Il meglio è non avere che spartire con
					essi. Tanto, possedere o non possedere quella spanna di terreno che dovrebbe
					importargli? Visto che il vecchio si era pentito della vendita, e che andava là
					a piangere su le zolle – a un contadino potete prendergli la moglie, la
					figlia... sta zitto, chiude gli occhi; ma un pizzico di terra no! è come
					strappargli un brano di cuore – visto che il vecchio si era pentito della
					vendita, io gli avrei subito proposto: sciogliamo il contratto; ecco il vostro
					fondo, qua le mie settant'onze... e sputiamoci su, come suol dirsi. Gliel'avevo
					consigliato, poche settimane fa: "Nepote mio, levatelo di torno questo compare
					Santi Dimauro!". Tuo marito, scusa, nepote mia... ha una testa!... La testa dei
					Roccaverdina! Se mi avesse dato retta, quel che è accaduto non sarebbe accaduto,
					e tu non staresti ora spaventata spaventata, con quegli occhi che guardano e non
					vedono... Lo hai osservato bene il mio idoletto? Non ti sei neppure accorta che
					ha la testa di un cane!»</p>
            <p>Era proprio spaventata spaventata, come diceva lo zio Tindaro. Le rombava
					nell'orecchio il tono aspro, quasi villano, della voce del marchese, quale
					fin'allora non le era accaduto di udirlo in parole rivolte a lei. Per giungere a
					questo punto, ella rifletteva, il turbamento del marchese doveva essere
					grandissimo; rimorso più che turbamento, se lo zio gli aveva consigliato:
					«Levati di torno quel compare Santi!», ed egli non aveva voluto dargli retta
					perché un affare quando è concluso... è concluso!</p>
            <p>In un angolo del salotto, il cavalier Pergola discuteva ad alta voce con don
					Aquilante intorno ai primi capitoli della Genesi. Di tratto in tratto si udiva
					la voce severa di don Aquilante che ripeteva: «Parole il cui senso non è stato
					ancora compreso!». E la replica del cavaliere: «Bisognava appunto attendere voi
					per sentirselo spiegare!». Come fossero arrivati fino alla Genesi parlando del
					suicidio di compare Santi, nessuno dei due avrebbe saputo dirlo; certamente
					avevano fatto presto. Lo zio don Tindaro che si era avvicinato ad essi, udito di
					che si trattava, guardato in faccia suo genero e crollata la testa, si era
					allontanato borbottando:</p>
            <p>«E poi si ricorre alle reliquie dei santi!».</p>
            <p>Passando davanti a la signora Mugnos e Cristina che cercavano di confortare la
					marchesa, il cavaliere don Tindaro fece il gesto di chi non vuol disturbare un
					intimo colloquio; ma la signora Mugnos lo richiamava:</p>
            <p>«Diteglielo anche voi, cavaliere; non è un'imprudenza pretendere che il marchese
					renda quel fondo agli eredi?».</p>
            <p>«E senza chiedere la restituzione del prezzo, aggiungerei io! Settant'onze non
					fanno né ricco né povero il marchese di Roccaverdina; con quella spanna di
					terreno o senza di esso, Margitello sarà sempre Margitello. Margitello ha fatto
					come il pesce grande che ingoia il pesce piccolo; si è mangiato Roccaverdina.
					Roccaverdina, che è il titolo di famiglia, è sparito in Margitello, dopo
					l'abolizione dei fidecommessi. Un pezzo tu, un pezzo io, un pezzo quegli... come
					le spoglie di Gesù Cristo, che i crocifissori si giocarono ai dadi. Dico così
					per modo di esprimermi... Il marchese, d'altra parte, non ha torto. "Perché
					debbo avere quella soggezione in casa mia? Per questo ho comprato qua, ho
					comprato là, sbarazzandomi di tutti i vicini." Ora Margitello è un gran
					rettangolo, chiuso dai quattro lati dallo stradone provinciale e dalle carraie
					comunali, perfettamente isolato. Ma quel vecchio testardo voleva star conficcato
					là per far dispetto al marchese...»</p>
            <p>«Ah!... Non posso pensarci!... Mi sembra che ci sia la maledizione su quel
					terreno!...»</p>
            <p>«Chi può dirti il contrario, cara nepote?»</p>
            <p>«La mamma ha paura che il marchese...»</p>
            <p>«In questo momento non vi sembra imprudente prenderlo di fronte?...», la
					interruppe la signora Mugnos. «Più tardi, forse... Ma serebbe sempre meglio
					lasciarlo fare a modo suo.»</p>
            <p>«Ed è capace di continuare a fare a modo suo, anche per picca!», concluse ridendo
					don Tindaro.</p>
            <p>«Sì, mamma; vo' vedere se m'ama!», esclamò Zòsima poco dopo, appena rimasta sola
					con la signora Mugnos e Cristina. «Vo' metterlo a questa prova!»</p>
            <p>«E poi?», disse Cristina guardando con profonda espressione di disinganno la
					sorella.</p>
            <p>«E poi?... Almeno avrò la certezza.»</p>
            <p>«Io non la cercherei.»</p>
            <p>«Perché?»</p>
            <p>«Perché... La penso così.»</p>
            <p>Ella pensava diversamente.</p>
            <p>Era entrata con molta cautela in camera, non volendo svegliare il marchese, se
					per caso dormisse ancora. Vistolo supino, con gli occhi aperti, immobile, come
					se non si fosse accorto della presenza di lei, la marchesa lo chiamò con un
					grido:</p>
            <p>«Antonio!... Oh, Dio!... Mi avete fatto paura! Vi sentite ancora male?».</p>
            <p>Si era accostata, ansiosa, tremante, e lo aveva preso per una mano.</p>
            <p>«Ma che cosa immaginate dunque?», egli disse con voce che mal nascondeva
					l'irritazione. «Che vi hanno riferito? Che vi hanno insinuato
					nell'animo?...»</p>
            <p>«Ah!... Sentite», ella riprese, giungendo le mani in atto supplichevole, «ve lo
					chiedo per grazia!... Se mi volete veramente bene...»</p>
            <p>«Avete bisogno di altre prove? Dopo quel che ho fatto?»</p>
            <p>«Di altre prove no... Mi sono espressa male. Per la nostra tranquillità, per
					disperdere qualunque mal augurio – che volete? Io sono superstiziosa come tutte
					le donne. Voialtri uomini forse non potete credere che certi sentimenti sieno
					spesso previsioni, ammonizioni del cuore – per la nostra tranquillità,
					sentite...!»</p>
            <p>Esitava, non osava di esprimere con parole più schiette e più semplici il suo
					vivo desiderio, di imporglielo anzi con la tenerezza che in quel momento le
					vibrava per tutta la persona e che ella avrebbe voluto almeno indovinata se non
					scorta da lui. Esitava, aspettando che le accorresse spontaneamente in soccorso
					e che la prevenisse accordandole, quasi in regalo, quel che ella gli richiedeva
					con timido gesto di preghiera. Appena però si avvide che il marchese la guardava
					diffidente e in atto di difesa e di resistenza, si sentì invadere da un impeto
					di coraggio e di forza e con accento risoluto riprese:</p>
            <p>«Sentite: dovreste rendere quel fondo agli eredi, come vi ha consigliato lo zio
					don Tindaro, e senza volerne restituito il prezzo... Vi prego di fare così, per
					amor mio!».</p>
            <p>«E con ciò confermare che il vecchio si è impiccato per colpa del marchese di
					Roccaverdina!»</p>
            <p>Saltò giù dal letto, buttando da lato le coperte sotto cui si era ficcato
					vestito.</p>
            <p>«Mio zio non capisce niente, con le sue antichità!», soggiunse.</p>
            <p>«Ve lo chiedo come dono... come sacrificio; non vorrete rifiutarmelo. Non sarò
					mai tranquilla finché quel fondo di malaugurio farà parte di Margitello...»</p>
            <p>«Che sospettate? Che vi hanno detto? Parlate!»</p>
            <p>«Che cosa potrebbero dirmi?... Che potrei sospettare?...», ella domandò
					lentamente, indietreggiando un po' davanti a quella domanda scoppiata con un
					urlo di collera.</p>
            <p>«Non mi dite più niente, non mi parlate più di questo!», fece il marchese.</p>
            <p>C'erano nell'espressione della faccia e nel tono della voce così evidenti segni
					di terrore e di angoscia, che la marchesa poté significargli soltanto con un
					dolce gesto delle due mani:</p>
            <p>«Farò come volete!».</p>
            <p>E uscì di camera.</p>
         </div>
         <div type="chapter" xml:id="ITA19010030" n="30">
            <head>XXX.</head>
            <p>Infatti non gliene aveva riparlato più; ma tutti e due capivano che ognuno di
					essi pensava continuamente a quel silenzio impostosi e ne soffriva in diversa
					maniera. Egli, stizzito che la marchesa col rassegnato contegno, col muto dolore
					gli rammentasse che attendeva una risposta, una rivelazione, o un atto,
					quell'atto richiestogli con supplichevoli parole, come prova di amore; ella,
					offesa dell'inesplicabile rifiuto, e dei modi chiusi e bruschi con cui si vedeva
					trattata, e che la sua vivace fantasia contribuiva a ingrandire e a renderle
					penosissimi.</p>
            <p>Durante quei tre ultimi mesi, la povera mamma Grazia se n'era andata all'altro
					mondo, senza neppure accorgersene, restando immobile con la calza in mano, su la
					seggiola dov'era seduta nel balcone per godersi il sole di febbraio; e la
					baronessa di Lagomorto l'aveva seguita venti giorni dopo, estinguendo
					tranquillamente sotto il baldacchino bianco del suo letto, coi canini là
					accucciati che più non valevano a tenerle ben riscaldati i piedi.</p>
            <p>«Li raccomando a te», ella aveva detto alla marchesa. «Come figliuoli!» E aveva
					soggiunto: «Muoio contenta... Non mi avete dato la consolazione di sapere almeno
					che un marchesino è per via... Non importa; verrà. Lo solleciterò io, di lassù,
					con le mie preghiere».</p>
            <p>«Ma che cosa dite, zia!...»</p>
            <p>«Oh! Non credere che io non capisca che questa volta... è finita!», continuò la
					baronessa. «Che ci faccio più in questo mondo?... Tu non mi dimenticherai... Ho
					contribuito un po' alla tua felicità... Sei felice, è vero?»</p>
            <p>«Sì, zia!»</p>
            <p>«Come si può essere felici in questa valle di lagrime... Valle di lagrime dice la
					Salveregina...</p>
            <quote>
               <l>È la morte</l>
            </quote>
            <p>non ricordo più la canzonetta che comincia così e finisce:</p>
            <quote>
               <l>Un rimedio a tutti i mali</l>
               <l>Per quei miseri mortali</l>
               <l>Che son stanchi di soffrir!</l>
            </quote>
            <p>Me la facevano recitare quando ero bambina... La ripeteva spesso la mamma...»</p>
            <p>Con straordinaria lucidità di mente, la baronessa aveva provveduto in quegli
					ultimi due giorni a modificare il suo testamento.</p>
            <p>«Ero in collera con mio fratello e con mia nepote allora... Non voglio che
					maledicano la mia memoria. Tu sei ricco a bastanza», disse al marchese. «Tindaro
					ha più bisogno di te... E Cecilia ha due figli...»</p>
            <p>Ed era morta due giorni dopo balbettando la canzonetta del Metastasio, stringendo
					la mano di Zòsima, cercando con gli occhi i canini accucciati dappiè sul letto,
					e che poterono essere allontanati a stento. Minacciavano di avventarsi e mordere
					chi si accostava alla loro padrona, stesa rigida sotto le coltri, col capo
					abbandonato sui guanciali, e tra i capelli sotto la cuffia, i diavolini voluti
					farsi fare la sera avanti perché da anni ed anni ogni sera aveva praticato
					così.</p>
            <p>La marchesa pensava ancora dopo un mese alle parole della baronessa: «Sei felice,
					è vero?», e alla sua risposta: «Sì, zia!».</p>
            <p>Ora la baronessa doveva vedere di lassù che ella le aveva mentito per non
					turbarle quegli ultimi giorni di vita. Non si era mai sfogata con lei, come con
					la mamma e la sorella; la baronessa non avrebbe avuto la prudenza di confortarla
					e di tacere col nepote; e Zòsima non voleva che tra il marchese e lei vi fossero
					intermediari; preferiva soffrire.</p>
            <p>Poi era stata distratta dalle cure di scartare, di mettere a posto i mobili, i
					quadri, gli oggetti diversi che il marchese aveva fatto trasportare in casa dal
					palazzotto della baronessa lasciato in eredità alla nepote maritata col cavalier
					Pergola, a cui premeva di uscir presto dal vicoletto dove ora gli pareva di
					sentirsi mancar l'aria e di non avere a bastanza luce.</p>
            <p>La marchesa aveva riposto assieme con quelle di famiglia le gioie antiche, di
					molto valore, destinate a lei dalla zia. E un giorno che ella ammirava, tra gli
					altri oggetti ereditati, due vestiti di broccato laminati in oro, della prima
					metà del Settecento, conservati perfettamente con tutti gli accessori e le
					scarpine – la baronessa li mostrava raramente tanto n'era gelosa – si era
					sentita fin prendere dalla curiosità di indossarne uno che, a occhio, sembrava
					tagliato e cucito proprio per lei.</p>
            <p>Il marchese, tornato inattesamente da Margitello, l'aveva sorpresa mezza vestita,
					e l'aveva, con insolita compiacenza, aiutata nel travestimento.</p>
            <p>Quel cantusciu si adattava perfettamente alla sua persona. Ma ella, appena
					terminato di abbigliarsi, e guardatasi nello specchio, si era vergognata della
					sua curiosità, quasi si fosse mascherata fuori stagione.</p>
            <p>«Vi sta benissimo; sembrate un'altra persona», le disse il marchese. «Il marchese
						<emph rend="italic">grande</emph> raccontava che, ogni volta che la marchesa
					bisnonna indossava questo vestito, egli soleva ripeterle: "Marchesa,
					approfittate della circostanza; in questo momento non saprei negarvi niente!".
					Ma la marchesa», egli soggiungeva, «non ne approfittò mai.»</p>
            <p>«Da donna prudente», rispose Zòsima.</p>
            <p>Il marchese fece una mossa interrogativa.</p>
            <p>«Perché una signora», ella spiegò, «non deve chiedere, ma attendere che il suo
					desiderio sia indovinato.»</p>
            <p>Per un istante si era illusa intorno alla intenzione del marchese. E vedendolo
					pensieroso, un po' accigliato, aveva aspettato che le dicesse: «Indovino il
					vostro desiderio. Sarà fatto come voi volete». Invece egli cambiò discorso.</p>
            <p>«Verrete domani a Margitello? Faremo l'assaggio dei vini... È la prima festa
					della Società Agricola.»</p>
            <p>«Grazie», ella rispose freddamente.</p>
            <p>E la mattina dopo finse di dormire per evitare che il marchese ripetesse la
					proposta sul punto di andar via.</p>
            <p>Egli si era aggirato un po' per la camera, esitante se dovesse svegliarla o no;
					si era fermato a guardarla, e la marchesa che teneva gli occhi socchiusi fu
					meravigliata di vedergli fare un gesto, quasi volesse scacciare con le mani
					qualche tristo pensiero che lo tormentava, tanto dolorosa era stata
					l'espressione del suo viso in quell'atto.</p>
            <p>Soffriva dunque anche lui? Di che cosa? Per qual motivo? Aveva dunque ragione la
					sua mamma dicendo che tra marito e moglie c'era di mezzo un malinteso, un
					equivoco, e che il non tentare da una parte o dall'altra di chiarirli o
					dissiparli, serviva unicamente a prolungare quel penoso stato d'animo e a
					renderlo peggiore?</p>
            <p>«Come? La cugina non viene?», domandò il cavalier Pergola che era già montato
					nella carrozza fermata davanti al portone.</p>
            <p>«È un po' indisposta», rispose il marchese.</p>
            <p>«Gli altri ci attendono alla Cappelletta», disse il cavaliere dopo di aver acceso
					un sigaro. «Ecco don Aquilante!»</p>
            <p>Don Aquilante arrivava di corsa scusandosi di essere in ritardo. Titta fece
					schioccare la frusta e le mule partirono di buon trotto.</p>
            <p>Il cavalier Pergola non poteva trovarsi insieme con l'avvocato senza cavarsi il
					gusto di provocarlo a qualche discussione. Quando la carrozza raggiunse le altre
					due coi soci dell'<emph rend="italic">Agricola</emph> alla Cappelletta e passò
					avanti per la discesa, il cavaliere gli disse:</p>
            <p>«Oggi voglio vedervi prendere una sbornia. <foreign xml:lang="la">In vino
						veritas</foreign>; così ci direte la vera verità intorno ai vostri
					Spiriti... Ma ci credete, proprio?».</p>
            <p>«Non ho mai preso sbornie in vita mia; né ho bisogno di essere ubriaco per dire
					la verità», rispose severamente don Aquilante.</p>
            <p>«Bevono vino anche gli Spiriti?»</p>
            <p>«Potrei dirvi sì; e vi parrebbe una sciocchezza.»</p>
            <p>Il cavaliere scoppiò in una risata:</p>
            <p>«Meno male. Se nel mondo di là non si dovesse più bere vino, mi dispiacerebbe
					assai. Avete udito, cugino? Bisogna turar bene le botti a Margitello; c'è il
					caso di trovarne qualcuna già vuotata.»</p>
            <p>E rideva, pestando i piedi, strofinandosi le mani, come soleva quando era di buon
					umore.</p>
            <p>«Quel che gli Spiriti non possono vuotare, sono certi cervelli dove non c'è
					niente», replicò don Aquilante, socchiudendo gli occhi e scrollando
					compassionevolmente la testa.</p>
            <p>Il marchese non aveva risposto subito. Da qualche tempo in qua andava soggetto a
					certe intermittenze di pensiero dalle quali si riscoteva tutt'a un tratto quasi
					rinvenisse da uno sbalordimento. Doveva fare uno sforzo per rammentare l'idea, o
					il fatto dietro a cui si era sperduto, e qualche volta non riusciva a
					rintracciarlo. Gli sembrava di aver camminato, camminato in mezzo a densa nebbia
					senza distinguere niente attorno a lui, in uno spazio deserto, silenzioso, o su
					l'orlo di un abisso dove poteva porre il piede in fallo, e di cui risentiva
					l'orrore rientrando in sé.</p>
            <p>Aveva fatto un lieve balzo all'interrogazione del cavaliere, e atteggiava le
					labbra a un sorriso stentato indovinando a chi andasse la risposta di don
					Aquilante.</p>
            <p>«Mio cugino è incorreggibile», egli disse mentre il cavaliere rideva.</p>
            <p>«Ha però in serbo le solite reliquie per quando si vede in pericolo!», rispose
					don Aquilante senza scomporsi.</p>
            <p>«Se credete di chiudermi la bocca col rinfacciarmi una debolezza di moribondo!»,
					esclamò il cavaliere. «Ecco, ora son qua in perfetta salute e posso tener testa
					a voi e a tutti i preti della terra. E a Margitello farò un bel brindisi al
					Diavolo davanti a la botte grande col migliore vino della Società...</p>
            <quote>
               <l>Evviva Satana!</l>
               <l>Ribellione,</l>
               <l>O forza vindice</l>
               <l>Della ragione!...</l>
            </quote>
            <p>Li ho letti ieri in un giornale; versi di un gran poeta, diceva il giornale.»</p>
            <p>«Ai poeti è permesso affermare e negare nello stesso tempo.»</p>
            <p>«Affermare e negare?...»</p>
            <p>«Se non m'intendete, è colpa mia forse? Voi vi figurate di fare chi sa che cosa
					con un brindisi al Diavolo. Credete in lui dunque; e vi proclamate libero
					pensatore!»</p>
            <p>«Siete più irragionevole voi che credete negli Spiriti. Almeno il Diavolo è una
					potenza, che tenta, induce al male e porta, lui solo, più anime all'inferno che
					non tutti gli angioli e i santi in paradiso. E a questo suggerisce: "Ruba!". A
					quegli insinua: "Ammazza!". A uno: "Fornica!". A un altro: "Tradisci!...". E
					tutti ubbidiscono, e tutti gli vanno dietro... se è vero che esiste!...»</p>
            <p>«Volgarità vecchia, stantia, caro cavaliere! Voi siete addietro di un secolo, a
					dir poco!»</p>
            <p>«E voi all'infanzia dell'umanità!»</p>
            <p>«Intanto con questi discorsi facciamo addormentare il marchese», disse don
					Aquilante.</p>
            <p>Il marchese era ricaduto in quello stato di intermittenza di pensiero da cui si
					era destato un istante poco prima; solamente gli risuonavano negli orecchi
					fioche, quasi indistinte, la parole del cugino: «A quegli insinua: ammazza! A
					questi insinua: ammazza!». Sì! Sì! Il diavolo gliel'aveva soffiata, ohimè!
					un'intera settimana la terribile parola... Ed egli aveva ammazzato!... Così,
					dopo, il diavolo aveva suggerito a compare Santi Dimauro: «Impiccati!
					Impiccati!». E quegli si era impiccato!...</p>
            <p>Non si sarebbe dunque mai sbarazzato di questi incubi? Non dormiva, come diceva
					in quel punto don Aquilante. E dormiva poco da parecchie settimane, nel letto, a
					fianco della marchesa; giacché non poteva dirsi sonno quel chiudere gli occhi
					per qualche quarto d'ora e destarsi di soprassalto col terrore che ella,
					accorgendosene, gli domandasse: che cosa avete? C'era già una incessante
					interrogazione negli occhi di lei, in quella chiusa rassegnazione, in quelle
					brevi risposte, che sembravano insignificanti e che significavano tanto,
					quantunque egli fingesse di non prestarvi attenzione.</p>
            <p>Aveva un tristo significato anche il rifiuto di andare quel giorno a Margitello.
					E il notaio Mazza glielo rammentava scendendo dalla carrozza nella corte:</p>
            <p>«Peccato anche manchi la nostra cara marchesa!».</p>
            <p>Intanto doveva mostrarsi allegro con gli ospiti, dare una cert'aria solenne a
					quell'assaggio, battesimo dell'impresa per la quale aveva speso tanti quattrini,
					tante cure e tanto entusiasmo, e suscitato tante avidità e tante speranze.</p>
            <p>Fortunatamente erano allegri i soci. Il notaio Mazza si era quasi prostrato in
					ginocchio davanti a la botte grande, levando in alto le braccia ed esclamando in
					latino:</p>
            <p>«Adoramus et benedicimus te!».</p>
            <p>Il cavalier Pergola, tra una bestemmia e l'altra, parlava di <emph rend="italic">tipi</emph> di vini.</p>
            <p>«Se non si arriva a creare un <emph rend="italic">tipo</emph>, tutto è
					inutile!»</p>
            <p>E così, da lì a poco, anche il marchese era già eccitato allorché i dieci soci si
					trovarono coi bicchieri in mano, ascoltando, con qualche impazienza, le
					spiegazioni ch'egli dava intorno ai tagli operati e alle manipolazioni dovute
					fare appunto per creare il tipo, che doveva chiamarsi <emph rend="italic">Ràbbato</emph>, bello e strano nome da portare buona fortuna.</p>
            <p>Poi il vino sgorgò dalla cannella della botte Zòsima limpido, di un vivo color di
					rubino, coronando con lieve cerchio di spuma rosseggiante i bicchieri; ma il
					notaio Mazza, assaggiatolo, nel punto di fare un brindisi, si era arrestato,
					assaporando, facendo scoppiettare le labbra, tornando ad assaggiare, guardando
					negli occhi tutti gli altri che assaggiavano come lui, senza che nessuno si
					decidesse a dire il suo parere, quasi ognuno avesse paura di essersi
					ingannato.</p>
            <p>«Ebbene?», fece il marchese.</p>
            <p>«Cavaliere, dica lei...»</p>
            <p>«Oh!... Voi, caro notaio, siete assai più fino conoscitore di me.»</p>
            <p>«Allora, don Fiorenzo Mariani...», riprese il notaio.</p>
            <p>«Io?», lo interruppe questi, atterrito di dover pronunziare un parere in faccia
					al marchese.</p>
            <p>«Parli l'avvocato, e questa volta da giudice...»</p>
            <p>«Dichiaro la mia incompetenza», s'affrettò a rispondere don Aquilante che aveva
					già riposto nel vassoio il bicchiere ancora colmo.</p>
            <p>«Tipo Chianti, ma più forte», disse il marchese, dopo aver assaggiato.</p>
            <p>«Troppo forte, forse!», soggiunse maliziosamente il notaio.</p>
            <p>«E poi, i vini si gustano a tavola.»</p>
            <p>«Dice benissimo il cavaliere!»</p>
            <p>Erano usciti d'imbarazzo così. E a tavola, con la scusa che i vini nuovi sono
					traditori, tutti avevano bevuto il vino vecchio; e il cavalier Pergola che
					voleva far prendere una sbornia a don Aquilante, l'aveva presa invece lui,
					leggerina, sì, come quella di don Fiorenzo Mariani che gli sedeva dirimpetto, ma
					chiassona e con la fissazione: «Don Aquilante, evocate gli Spiriti, o li evoco
					io!», mentre don Fiorenzo, levato in piedi col bicchiere in mano, per dimostrar
					che la sua testa era serena, ripeteva sfidando il cavaliere:</p>
            <p>«Pietro ama la virtù! Qual è il soggetto della proposizione?».</p>
            <p>Soltanto il notaio mangiava e beveva zitto zitto.</p>
            <p>«Tipo Chianti», rifletteva, «un po' più forte!... Aceto addirittura!...»</p>
            <p>«Mi sono ingannato io, o pure?...», lo interrogava sottovoce il socio che gli
					sedeva accanto.</p>
            <p>«Da condire l'insalata, volete dire?»</p>
            <p>«Questo è il <emph rend="italic">Ràbbato</emph> bianco.»</p>
            <p>Il marchese andava attorno egli stesso per riempirne i bicchieri dei commensali,
					e giunto dietro al cavaliere, che continuava a gridare: «Don Aquilante, evocate
					gli Spiriti, o li evoco io!», gli disse in tono severo:</p>
            <p>«Cugino, via, finitela con questo stupido scherzo!...».</p>
            <p>«Scherzo?», rispose il cavaliere rosso in viso, con gli occhi accesi e la lingua
					un po' incerta. «Ma io parlo seriamente... Carte in tavola!... Dove sono cotesti
					suoi Spiriti? Vengano, vengano qui. Io vi evoco in nome... del Diavolo: "Spiriti
					erranti, che non potete abbandonare il posto dove siete morti... In nome del
					Diavolo!". Ah! Ah! Ah! Si fa così... O ci vuole per forza il tavolino? C'è la
					tavola qui pronta e c'è il vino... e anche l'aceto che il cugino ha
					manipolato... Cugino mio, questa volta, aceto da peperoni!... Aceto
					Ràbbato!...»</p>
            <p>Il notaio Mazza e gli altri volevano turargli la bocca, condurlo di là.</p>
            <p>«Buona persona il cavaliere, ma un dito di vino di più lo mette subito in
					allegria...»</p>
            <p>Il notaio tentava di attenuare la brutta impressione di quella scena, vedendo il
					viso scuro del marchese che scrollava le spalle e voleva far le viste di non
					dare importanza alle parole del cugino.</p>
            <p>Il quale, mentre don Aquilante, appoggiati i gomiti su la tavola, con la testa
					fra le mani e gli occhi socchiusi non gli dava ascolto, seguitava a
					ripetere:</p>
            <p>«Si fa così? Si fa così, gran mago? Evocate compare Santi Dimauro!... Evocate
					Rocco Criscione!... Devono essere in queste vicinanze... Spiriti erranti!... O
					voi siete un mago impostore!».</p>
            <p>Il marchese, impallidito, gridò forte:</p>
            <p>«Cugino!».</p>
            <p>E quel grido di rimprovero parve che tutt'a un tratto gli snebbiasse il cervello;
					il cavaliere tacque sorridendo stupidamente.</p>
            <p>Don Fiorenzo, dall'altra punta della tavola, urlava intanto:</p>
            <p>«Chi non è ubriaco risponda: Pietro ama la virtù! Qual è il soggetto della
					proposizione?».</p>
         </div>
         <div type="chapter" xml:id="ITA19010031" n="31">
            <head>XXXI.</head>
            <p>Maria, la nuova serva, era venuta incontro al marchese per annunziargli: «La
					signora marchesa si è messa a letto dopo mezzogiorno; è un po' indisposta. Ha un
					forte dolore di capo».</p>
            <p>«Perché non avete mandato a chiamare sua madre?»</p>
            <p>«Non ha voluto.»</p>
            <p>«Riposa?»</p>
            <p>«Eccellenza, no; è sveglia. Credo che abbia anche un po' di febbre. Cosa da
					niente... Porto il lume. Ha voluto essere lasciata allo scuro.»</p>
            <p>Mario lo precedette in camera.</p>
            <p>«Che cosa è stato?», egli domandò chinandosi su la giacente.</p>
            <p>«Non so; mi sono sentita male tutt'a un colpo. Ora mi par di star meglio»,
					rispose la marchesa con voce turbata.</p>
            <p>«Mando pel dottore?»</p>
            <p>«Non occorre.»</p>
            <p>«Lo faccio avvertire perché venga domattina, di buon'ora.»</p>
            <p>«È inutile. Mi sento meglio.»</p>
            <p>Egli ficcò la mano sotto le coltri per tastarle il polso. E siccome la marchesa
					evitò che la toccasse, sforzandosi di sorridere e schermendosi, il marchese le
					posò la mano su la fronte.</p>
            <p>«Scottate!»</p>
            <p>«È il calore del letto», ella rispose.</p>
            <p>«Non ha preso nulla?», domandò il marchese alla serva.</p>
            <p>«Nulla. Il brodo è pronto in cucina.»</p>
            <p>«Bevetene almeno una tazza. Non potrà farvi male», egli disse con accento di
					preghiere, rivolgendosi alla marchesa.</p>
            <p>«Più tardi, forse.»</p>
            <p>«Portalo», ordinò alla serva. «Sarà meglio che lo prendiate subito», soggiunse
					tornando a posare la mano su la fronte della moglie.</p>
            <p>Ella non rispose e chiuse gli occhi.</p>
            <p>«Vi dà fastidio il lume?»</p>
            <p>«Un poco.»</p>
            <p>Il marchese tolse il lume dal posto dove la serva lo aveva posato, lo collocò su
					un tavolinetto coprendolo con una ventola che quasi abbuiò la camera, e rimase
					ritto in piedi davanti a la sponda del letto, attendendo che la serva recasse la
					tazza col brodo.</p>
            <p>«Avete avuto brividi di freddo?», domandò dopo lunga pausa.</p>
            <p>«No.»</p>
            <p>«Avreste potuto almeno mandare a chiamare la mamma», egli disse dopo altra
					pausa.</p>
            <p>«Per così poco?»</p>
            <p>Egli prese la tazza di mano della serva.</p>
            <p>«È un sorso», fece. «Bevetelo prima che si freddi.»</p>
            <p>La marchesa si sollevò su un gomito e bevve lentamente.</p>
            <p>«Grazie!», disse lasciandosi ricadere sul letto.</p>
            <p>Egli la guardava con grande apprensione. Gli sembrava che qualche altra terribile
					cosa stesse per accadde e che quella povera creatura innocente dovesse pagare
					per lui. L'insolita tenerezza nei suoi modi e nella sua voce proveniva da
					questo.</p>
            <p>E mentre egli restava là, in piedi, silenzioso con le mani appoggiate a la sponda
					del letto, un po' chino e con gli sguardi intenti, la marchesa pensava a quel
					gesto, a quella dolorosa espressione del viso di lui osservata la mattina,
					quando il marchese stava per partire per Margitello, e che l'aveva tenuta in
					profonda agitazione.</p>
            <p>Pensava anche alla cesta e alla lettera arrivate da Modica quel giorno. L'aveva
					portata un giovane capraio spedito a posta.</p>
            <p>«Chi vi manda?», ella gli aveva domandato, quantunque già avesse capito da chi
					potessero provenire lettera e cesta.</p>
            <p>«Mia zia Spano... Solmo la chiamavano qui. Bacia le mani a <emph rend="italic">voscenza</emph>.»</p>
            <p>La marchesa, a quel nome, si era sentita rimescolare.</p>
            <p>«Il marchese è in campagna. Volete aspettarlo?», ella disse.</p>
            <p>«Aspetterò per la risposta. Mia zia vuole la risposta. Dice: loro eccellenze
					devono scusare la sua impertinenza; sono cacicavallo. Qui non ne fanno; per
					questo si è presa la libertà...»</p>
            <p>«Va bene. Siete stanco? Mangerete un boccone.»</p>
            <p>E dato l'ordine alla serva perché lo servisse in cucina, era rimasta con
					crescente turbamento, davanti a quella lettera da lei buttata sul tavolino quasi
					le avesse scottato le dita.</p>
            <p>Che voleva costei? Perché si faceva viva? Le parve di vederla, a un tratto,
					aggirarsi di nuovo per quelle stanze dov'era stata quasi dieci anni padrona
					assoluta della casa e più del cuore del marchese, come a lei, moglie, non era
					riuscito; le parve che quella lettera e quella cesta nascondessero un tranello
					per far riprendere a colei l'antico posto, e scacciarne chi vi era divenuta
					legittima signora. E fissava, con sguardi diffidenti, la cesta dove poteva,
					forse, essere qualche opera di malìa. Le tornavano in mente casi uditi
					raccontare da popolane (allora l'avevano fatta sorridere d'incredulità), casi di
					malìe, preparate in una torta, in una frittata dalle quali erano stati prodotti
					o una lenta malattia di sfinimento e poi la morte, o un rinfocolamento di
					passione da confinare con la pazzia. No, non avrebbe permesso che il marchese
					mangiasse di quei cacicavallo, e lei non li avrebbe neppure toccati. Chi lo sa?
					Tante cose che paiono fiabe, sono vere; altrimenti non si racconterebbero. E, a
					poco a poco, si affondò talmente in questo sospetto, che esso assunse per lei
					evidenza di certezza. Sentiva diffondersi, a traverso dei vimini della cesta, la
					maligna influenza colà rinchiusa, e invaderla e inquinarle il sangue e
					attossicarle la fonte della vita. Ebbe la tentazione di aprire la lettera, di
					strapparla anche senza leggerla, giacché fin le parole colà scritte potevano
					avere qualche malefica potenza. Resisté; intanto ordinava alla serva di mettere
					cesta e lettera in un ripostiglio nascosto.</p>
            <p>«Che ti ha detto quell'uomo?», le domandò.</p>
            <p>«Dice che sua zia ha sempre su le labbra il nome del padrone, benedicendolo.»</p>
            <p>«Niente altro?»</p>
            <p>«Dice che vorrebbe venire a baciargli le mani, e che verrà un giorno o l'altro. E
					mi ha domandato se il padrone ha già avuto un figlio.»</p>
            <p>«Che gliene importa?»</p>
            <p>«Così mi ha detto.»</p>
            <p>«Ha un figlio... sua zia?»</p>
            <p>«Vuole <emph rend="italic">voscenza</emph> che glielo domandi?»</p>
            <p>«No.»</p>
            <p>Ma quando la serva ebbe portato via cesta e lettera, la marchesa ripensò
					lungamente quella domanda che le pareva insidiosa quanto il regalo e la lettera.
					E per tutta la mattinata non poté distrarsi, con dinanzi gli occhi la figura di
					Agrippina Solmo come l'aveva veduta di sfuggita due o tre volte, anni addietro.
					L'aveva invidiata allora, sentendosi inferiore a lei per giovinezza e bellezza,
					ma senza sdegno e senz'odio, perché allora stimava che non era colpa di colei se
					il marchese l'aveva voluta e se l'era tenuta in casa. Ne aveva avuto anzi
					compassione, povera giovane! La miseria, le insistenze del marchese... Come non
					cadere in peccato? E talvolta l'aveva ammirata per la devozione, per la
					sottomissione assoluta, pel quasi incredibile disinteresse; lo dicevano tutti.
					Ma dopo? Zòsima rammentava il sospetto della baronessa intorno alla Solmo per
					l'uccisione di suo marito. Rammentava il respiro di soddisfazione della vecchia
					signora quando la Solmo era andata via da Ràbbato col secondo marito. «Non mi
					par vero, figlia mia!», aveva esclamato. «Ti si è levata di torno una gran
					nemica!» Ma ella era piena di illusioni e di fiducia in quei giorni, e le parole
					della baronessa le erano parse esagerazioni. Invece... Invece oggi le
					riconosceva molto minori del vero. La sua gran nemica ella l'aveva subito
					ritrovata, invisibile, ma presente in quella casa dove si era lusingata di
					regnare sola e senza contrasti; l'aveva ritrovata su la soglia del cuore del
					marchese, e non aveva permesso che la moglie vi penetrasse... Ed eccola ora;
					arrivata da lontano, col regalo e con la lettera, per rafforzare il suo potere,
					forse creduto in punto di diminuire: eccola, arrivata forse per mettere in opera
					una mortale malìa, contro di lei certamente!</p>
            <p>Andando da una stanza all'altra, torcendosi le mani, parlando a voce alta,
					reprimendosi di tratto in tratto per timore di essere osservata, con gli occhi
					pieni di lagrime che non potevano sgorgare, ella metteva tutto questo in
					confronto col contegno del marchese verso di lei, e vi trovava una chiara
					conferma di quel che pensava e che non avrebbe voluto credere. Ma come non
					credere? Ah, Signore! Che aveva mai fatto per meritarsi tale castigo? Non aveva
					già rinunciato al bel sogno della sua giovinezza? Non si era già rassegnata a
					morire in quella sua triste casa dove ora le sembrava di non aver sofferto
					niente a paragone di quel che soffriva là, tra la ricchezza e il lusso che le
					facevano sentire maggiormente la desolazione del suo povero cuore?</p>
            <p>E un lentore l'aveva invasa, e un cerchio di ferro le aveva stretto le tempie e
					gliele stringeva ancora, mentre il marchese, nella penombra della camera, con le
					mani appoggiate alla sponda del letto, più non osava di interrogarla, ed ella
					avrebbe voluto gridargli: «La lettera è di là! La cesta è di là!», quasi il
					marchese stesse muto e chino su di lei in attesa di tale rivelazione perché già
					sapeva!</p>
            <p>Spalancò gli occhi, lo fissò in viso, e con voce velata dal turbamento, gli
					disse:</p>
            <p>«Avete visto il capraio arrivato da Modica?»</p>
            <p>«No. Che cosa vuole?»</p>
            <p>«Ve lo dirà lui e la lettera che ha portato. Ha portato anche una cesta.»</p>
            <p>«Ah!», fece il marchese accigliandosi.</p>
            <p>«Lettera e cesta sono nel ripostiglio.»</p>
            <p>Il marchese rispose con una spallucciata.</p>
            <p>«Se vi pregassi...», disse la marchesa quasi balbettando dalla commozione. E
					arrestatasi un istante, riprese subito: «Sono una sciocca!... Non voglio
					procurarmi un rifiuto!»</p>
            <p>Scoppiò in pianto dirotto.</p>
            <p>«Zòsima!... Zòsima! Che cosa è accaduto!... Non mi nascondete nulla!», esclamò
					stupito il marchese.</p>
            <p>«Voi, voi mi nascondete qualche cosa!», ella rispose tra i singhiozzi.</p>
            <p>Si sollevò, si mise a sedere sul letto, e frenando il pianto, ripeté:</p>
            <p>«Sì, sì! Voi mi nascondete qualche cosa!... Mi trattate da moglie forse? Neppure
					da amica! A un'amica spesso si confida tutto, si chiedono conforti o consigli.
					Ma io qui sono una estranea che deve ignorare, che deve macerarsi il cuore nel
					buio. Oh, non parlo per me, non mi curo soltanto di me. Anche voi soffrite; lo
					veggo! Non state continuamente in guardia? Ogni mia domanda, anzi, ogni mia
					parola non vi mettono in sospetto? Credete che non me ne sia accorta? Da un
					pezzo! Se non vi volessi bene, non baderei a niente. Se non vi volessi bene, non
					mi torturerei pensando e ripensando: "È per cagione mia? In che ho potuto
					dispiacergli?". Involontariamente, se mai; dovreste dirmelo pure... Non ho
					voluto ingannarvi, io. Siete venuto voi a cercarmi, quando già non m'illudevo
					più, non speravo più...».</p>
            <p>«Oh, marchesa! Oh, Zòsima!»</p>
            <p>«Chiamatemi Zòsima! Marchesa di Roccaverdina non son potuta divenire finora!»</p>
            <p>«Non dite così!»</p>
            <p>«Debbo dirlo per forza!... Vorreste darmi a credere, per esempio, che la notizia
					di quella cesta e di quella lettera non vi ha prodotto nessuna impressione?
					Quale, non so. Avete alzato le spalle; ma questo non prova nulla; non rivela
					quel che avete pensato, né quel che pensate in questo momento... Chiamate Maria,
					fatevi dare la lettera... Conterrà forse cose che potrebbero farvi molto
					piacere... commuovervi, distrarvi dal presente che sembra vi pesi... Se io fossi
					un ostacolo... Oh! io sono un fuscellino che potere cacciar via con un
					soffio!... Voi lo sapete... Voi lo sapete!»</p>
            <p>La voce, vibrata un momento con dolorosa ironia, e poi diventata tremula,
					incerta, le si era affievolita tra i singhiozzi di nuovo irrompenti; e le ultime
					parole le erano uscite dalle labbra soffocate dallo scoppio di pianto che
					l'accasciava sui guanciali, con la faccia nascosta tra le mani.</p>
            <p>«Ma ditemi la verità! Che cosa vi hanno insinuato? Ditemi la verità!»</p>
            <p>Il marchese non sapeva persuadersi che unicamente la cesta e la lettera avessero
					prodotto quell'esplosione di gelosia, quel grido d'anima trambasciata!
					Immaginava che, nella sua assenza, fosse dovuto accadere qualche cosa di
					inatteso, di grave, e per ciò insisteva a ripetere: «Ditemi la verità! Ditemi la
					verità!». Stringendosi forte la fronte con le mani convulse era andato
					premurosamente a mettere il paletto all'uscio, per impedire che Maria – non
					ancora abituata a picchiare prima di introdursi in una stanza – entrasse
					all'improvviso; e tornato davanti al letto, premendo con una mano
					carezzevolmente la testa della marchesa, la supplicava, sottovoce, di frenarsi,
					di tranquillarsi.</p>
            <p>«Siete eccitata... Forse avete la febbre... Voi un ostacolo? Come avete potuto
					pronunziare questa parola? Ostacolo a che?... Oh, non voglio farvi l'offesa di
					credervi gelosa di un'ombra; sarebbe indegno di voi... Mi giudicate male. Quella
					cesta?... La farò buttar via, con tutto quel che contiene. Quella lettera?...
					Non la leggerò, la getterò nel fuoco senza aprirla. Dovreste leggerla voi, per
					disingannarvi... Che cosa potrei nascondervi? La mia vita trascorre sotto i
					vostri occhi... Non sono galante, lo so; sono anzi rozzo di maniere. Marchese
					contadino mi chiamava una volta lo zio don Tindaro; e me ne glorio, ve lo
					confesso. Avrei potuto vivere in ozio come tant'altri, meglio di tant'altri...
					Avete veduto; ho rifiutato di essere Sindaco, per continuare a fare il
					contadino. Il cugino Pergola mi tiene il broncio; il dottor Meccio sparla di me
					in Casino, nelle farmacie, dovunque; mi ha fin chiamato: "Fantoccio di cencio!
					Pulcinella!". Che me n'importa? Ma voi, voi, Zòsima, non dovreste giudicarmi
					come lo zio don Tindaro, come il cugino Pergola, come il dottor Meccio!... Sì,
					ho preoccupazioni... di interessi... Sono cose che non vi riguardano... Si
					accomoderanno. Forse io do troppa importanza a certe difficoltà, a certi
					incidenti... Me lo ripeteva, giorni addietro, don Aquilante... Ma neppur lui mi
					capisce. Ormai la mia vita è così; non posso stare inoperoso, non posso
					arrestarmi... Se verrà un figlio – e spero che verrà – non dovrà dire che suo
					padre è stato un fannullone, superbo soltanto del suo titolo di marchese. E se
					vorrà essere un marchese contadino, come me, se vorrà fare tutt'altro... non
					potrà dire che io abbia offuscato il nome dei Roccaverdina; non potrà
					dire...»</p>
            <p>Parlando, parlando, con foga che maravigliava lui stesso, il marchese sentiva di
					divagare, di fare uno sforzo per lottare contro la terribile fatalità che si
					rinnovellava quando già gli era sembrata per lo meno respinta assai lontano; che
					per bocca altrui (come quello stesso giorno a Margitello, o per mezzo della sua
					coscienza, allorché egli aveva creduto di poter sfuggire all'ossessione del
					ricordo immergendosi nelle lotte municipali, negli affari, mutando condizioni di
					vita) veniva a sconvolgerlo, a turbarlo!... Il tempo, le circostanze, non
					valevano dunque niente?... E la sua voce si addolciva, intenerita dal pensiero
					che quella dolce creatura, singhiozzante sui guanciali perché gli voleva bene,
					non chiedeva infine altra ricompensa all'infuori di un po' di affetto, d'una
					buona parola, di un gesto di carezza; poco, quasi niente!... Ah! C'era qualcosa
					che gli aggelava il cuore, che gli irrigidiva la lingua, che rendeva duri i suoi
					modi, proprio nel punto ch'egli stava per manifestarsi veramente qual era...
					l'opposto di quello poi che appariva per la parola interdetta, per la carezza
					vietata... E Zòsima doveva per ciò credere ch'egli non si accorgesse di nulla,
					che rimanesse indifferente alle sue smanie, alle sue torture, e che il
					passato... Ah, se Zòsima avesse potuto sapere com'egli imprecava ogni giorno
					contro di esso!... Se avesse potuto sapere!...</p>
            <p>E intanto continuava a parlare, a parlare, senza notare che, di mano in mano, la
					sua voce diveniva meno dolce, meno dimessa, e la parola egualmente, anche per lo
					sforzo di pensare nello stesso tempo a cose diverse; anche per lo sforzo
					maggiore, di resistere all'improvvisa tentazione di gridare alla marchesa: «Vi
					spiegherò... Vi dirò. Tutto vi dirò», tentazione che cercava di sostituirgli su
					le labbra queste alle altre parole che non spiegavano e non rivelavano
					nulla.</p>
            <p>«Sentite, Zòsima!... Ascoltatemi bene. Io non posso vedervi piangere, non voglio
					vedervi piangere più! Mai più, mai più non voglio vedervi piangere. Siete la
					marchesa di Roccaverdina... Siate fiera e orgogliosa come sono io. E non mi dite
					mai più, mai più, che dubitate di me, che non vi sentite amata; mi fate offesa
					grave; non la tollero... La gelosia è da donnicciuola. La gelosia del passato è
					peggio che da donnicciuola... Io ho bisogno di tranquillità, di pace; per ciò
					sono venuto a cercarvi. Vi ho stimata degna di questa casa, e non credo di
					essermi ingannato... Capisco che non state bene; forse avete la febbre... Domani
					manderò a chiamare il dottore... e vostra madre che è donna di molto senno e
					saprà consigliarvi bene, ne sono certo... Ma voi non avete bisogno che altri vi
					consigli, all'infuori di me. Dovete avere fiducia in me... E questa sia l'ultima
					volta che noi ragioniamo intorno a un argomento così dispiacevole. Se mi volete
					bene, sarà così! Se non volete contristarmi, sarà così!»</p>
            <p>La sua voce era divenuta all'ultimo talmente severa che la marchesa, quasi
					intimidita, aveva cessato di piangere; e seguitolo un po' con gli occhi, mentre
					a testa bassa, con la fronte corrugata e le mani dietro la schiena andava su e
					giù, davanti al letto, da un punto all'altro della camera, non poté fare a meno
					di accennargli di accostarsi.</p>
            <p>«Perdonatemi!», gli disse. «Mai più! Mai più!»</p>
            <p>«Vedremo», rispose il marchese seccamente.</p>
         </div>
         <div type="chapter" xml:id="ITA19010032" n="32">
            <head>XXXII.</head>
            <p>Don Aquilante, venuto per parlargli delle minacciate procedure del Banco di
					Sicilia, si era sentito interrompere dal marchese con l'inattesa domanda:</p>
            <p>«Lo avete più riveduto?».</p>
            <p>«Chi?»</p>
            <p>«Lui!... E quell'altro?»</p>
            <p>Parlava basso, quasi avesse paura di essere udito da qualcuno; ed erano loro due
					soli nello studio, e l'uscio era chiuso. E dicendo: <emph rend="italic">lui</emph> e quell'<emph rend="italic">altro</emph>, ammiccava strizzando
					un occhio. A don Aquilante parve molto curioso che il marchese avesse voglia di
					scherzare sul punto di ragionare di affari seri; pure rispose:</p>
            <p>«Non me ne sono più occupato. Ma di questo riparleremo un'altra volta; per ora
					pensiamo al Banco di Sicilia».</p>
            <p>«Sì, pensiamo al Banco di Sicilia... Pensateci bene», soggiunse il marchese.</p>
            <p>E rimase assorto, con gli sguardi fissi nel vuoto. Don Aquilante lo guardò
					stupito.</p>
            <p>«Vi sentite male?», gli domandò esitante.</p>
            <p>«Chi ve lo ha detto?», fece il marchese riscotendosi. «Ho un chiodo, qui, proprio
					nel centro della fronte. Passerà. Non dormo da parecchie notti, come se mi
					tenessero due dita appuntate su le palpebre per impedire che si chiudano.»</p>
            <p>«Tornerò domani; sarà meglio.»</p>
            <p>«Sarà meglio», replicò il marchese distrattamente.</p>
            <p>Don Aquilante uscì dallo studio scotendo la testa. Passando davanti a l'uscio del
					salotto, si sentì chiamare:</p>
            <p>«Avvocato!».</p>
            <p>«Oh, signora marchesa!...»</p>
            <p>«Andate già via? Sedete.»</p>
            <p>«Tornerò domani. Il marchese è un po' sofferente, dice.»</p>
            <p>«Infatti...»</p>
            <p>«Si strapazza troppo...»</p>
            <p>«Io non oso neppur domandargli come sta; s'irrita, non risponde.»</p>
            <p>«Effetto dell'insonnia.»</p>
            <p>«E della debolezza; mangia così poco da qualche giorno! Sono impensierita. Sta
					chiuso nello studio, rovistando carte... La vostra visita, scusate, non mi
					rassicura. Affari che vanno male, forse?»</p>
            <p>«Li ha un po' trascurati. I tempi sono duri; e il marchese non è abituato a
					contare i quattrini che spende. Quella benedetta <emph rend="italic">Società
						Agricola</emph> ne ha ingoiati molti. Se mi avesse dato retta! Io so come
					vanno, disgraziatamente, queste cose tra noi. Il marchese però vuol sempre fare
					di sua testa!...»</p>
            <p>«Non si tratta di case gravi, spero.»</p>
            <p>«Ma che possono diventare gravi, se non si ripara con prontezza. La storia della
					palla di neve; rotola, rotola e s'ingrossa e si riduce valanga.»</p>
            <p>«Dev'essere preoccupato di questo...»</p>
            <p>«Non c'è motivo per ora.»</p>
            <p>«Lo sa egli? Ve lo domando perché, ripeto, il suo contegno m'impensierisce. Non
					l'ho mai visto così concentrato, così silenzioso! Da ieri, ha detto appena una
					ventina di parole; e ho dovuto strappargliele di bocca.»</p>
            <p>«È solido, ha salute di ferro; potete stare tranquilla intorno a questo punto.
					Figuratevi! Aveva cominciato a scherzare con me, al suo solito, ma era uno
					sforzo.»</p>
            <p>«Ieri non ha voluto vedere lo zio Tindaro venuto a trovarlo.»</p>
            <p>«Sono stati sempre un po' in urto. Anche lui, con quelle sue antichità!»</p>
            <p>«Da che il marchese gli ha permesso di scavare a <emph rend="italic">Casalicchio</emph>, oh!... nepote mio, qua! nepote mio, là! Ieri appunto
					veniva per regalargli una statuina di terracotta trovata negli scavi la
					settimana scorsa. Guardate, quella lì; io non me ne intendo. A sentire lo zio
					Tindaro, vale un tesoro.»</p>
            <p>«Bella e ben conservata. Cerere; si capisce dal mazzo di spighe che porta in
					braccio.»</p>
            <p>«E il marchese intanto, quando gliela mostrai, mi rispose: "Buttatela via! Volete
					giocare con la bambola? Mio zio è pazzo".»</p>
            <p>Don Aquilante sorrise.</p>
            <p>«Che vi ha detto? Che si sente?», domandò la marchesa.</p>
            <p>«Un po' di mal di capo, niente altro.»</p>
            <p>Da quattro giorni, il contegno del marchese era così strano, che Zòsima non
					sapeva che cosa pensare o fare. Ella aveva promesso: «Mai più! Mai più!», e
					temeva che le sue parole non provocassero qualche scena violenta come l'altra
					volta. Chi sa? Forse egli intendeva di metterla al cimento. E questo dubbio la
					rendeva timida, riguardosa in ogni atto, in ogni parola.</p>
            <p>Il massaio di Margitello aveva chiesto ordini intorno a certi lavori da
					intraprendere. Doveva attendere il padrone? Fare di suo capo?</p>
            <p>E il marchese era entrato in furore appena Titta aveva aperto bocca:</p>
            <p>«Dice il massaio...».</p>
            <p>«Bestia tu e lui! Bestie! Bestie! Bestie! Dovrei mandarvi via! Bestioni!»</p>
            <p>E, chiusosi nello studio, sbatacchiando con impeto l'uscio, aveva continuato a
					gridare ancora: «Bestie! Bestie!», con quel vocione che in casa non si faceva
					udire così forte da un pezzo.</p>
            <p>A cena, quella sera, mangiò poco e mala voglia.</p>
            <p>«Questa... so che vi piace», disse la marchesa mettendogli nel piatto un'ala di
					pollo arrosto.</p>
            <p>«Via, imboccatemi, come un bambino!», esclamò il marchese con tono
					sarcastico.</p>
            <p>E allontanò il piatto, sdegnosamente.</p>
            <p>Era pallido, con gli occhi torvi, che sembrava guardassero senza vedere, anche
					quando si fissavano intensamente su qualche punto, su un oggetto, in viso a una
					persona, come faceva in quel momento. Allora la marchesa, turbata da quegli
					sguardi, ebbe l'impulso di dirgli:</p>
            <p>«Voi non state bene, Antonio... Che vi sentite?».</p>
            <p>«È vero», egli rispose docilmente, «non sto bene... Non mi fa star bene!... Non
					vuole che io stia più bene!...»</p>
            <p>«Chi? Chi non vuole?...»</p>
            <p>«Ah! Nessuno, nessuno!... Questo chiodo qui!»</p>
            <p>E fece atto di strappare stizzosamente con la mano il chiodo che si sentiva
					conficcato nella fronte.</p>
            <p>«Mettetevi a letto; il riposo vi gioverà», soggiunse la marchesa.</p>
            <p>«Andiamo, andiamo a letto... Venite a letto anche voi.»</p>
            <p>Si era rincantucciato con le ginocchia piegate, quasi raggomitolato, con le mani
					davanti agli occhi, dopo essersi lasciato insolitamente aiutare a spogliarsi
					dalla marchesa; e parve che si fosse subito addormentato. Ella stette a
					osservarlo, col cuore gonfio dal tristo presentimento di grave malattia. E pel
					timore che, entrando nel letto anche lei, non le accadesse di svegliarlo, si
					sedette su la seggiola dappiè, attendendo. Pregava mentalmente, e sussultava
					ogni volta che il marchese riprendeva a mugolare nel sonno parole
					incomprensibili. In un momento di calma del dormente, ella andò di là, e ordinò
					a Titta che prevenisse il dottore per domattina e avvertisse anche la signora
					Mugnos.</p>
            <p>«Sta male il padrone?», fece Titta.</p>
            <p>«È un po' indisposto. Dite così alla mamma.»</p>
            <p>E più tardi, ordinato a Maria di andare a letto, si era affrettata a tornare in
					camera.</p>
            <p>«No, no... Non lo fate entrare!... Chiudete bene l'uscio!», balbettò il marchese.
					«Venite qui, davanti a la sponda; così non potrà tenermi le dita su le palpebre
					per non farmi dormire... A voi non può nuocere... Non siete stata voi!...»</p>
            <p>Con gli occhi sbarrati, le mani brancolanti e un tremito per tutta la persona e
					nella voce, il marchese si agitava sotto le coperte, voltandosi inquietamente da
					un fianco all'altro, alzando la testa dai guanciali per rivolgere attorno
					sguardi di sospetto e di terrore, fissando la marchesa quasi volesse
					interrogarla e non osasse.</p>
            <p>Ella non sapeva che cosa dirgli, un po' impaurita da quelle parole di delirio che
					il marchese tornava a ripetere; e gli riaggiustava le coperte, cercando di
					impedire così gli scomposti movimenti di smania con cui egli accompagnava le
					parole.</p>
            <p>«È andato via! Va, viene... Don Aquilante dovrebbe scacciarlo...»</p>
            <p>«Glielo dirò... Lo scaccerà», rispose la marchesa per secondarlo ed
					acchetarlo.</p>
            <p>Tacque, senza però levarle i sospettosi sguardi di addosso, e a bassa voce,
					cautamente, riprendeva:</p>
            <p>«Nessuno mi ha visto... Con quel gran vento!... Non c'era anima viva per le
					vie... E, infine... un confessore ha la bocca sigillata... È vero!».</p>
            <p>«Senza dubbio.»</p>
            <p>«E, infine... i morti non parlano... È vero? Era giallo nel cataletto, con gli
					occhi chiusi, la bocca chiusa, le mani incrociate. Come si chiamava!... Ah! Don
					Silvio...»</p>
            <p>Che significavano quei ragionamenti? La marchesa non capiva a quali circostanze
					accennassero; essi intanto le facevano intravedere qualche trista cosa, nel
					buio; e avrebbe voluto dissiparlo, spinta da penosa curiosità.</p>
            <p>Ma il marchese già taceva di nuovo o balbettava parole che non potevano avere
					nessun senso per lei:</p>
            <p>«Sì, hanno giurato?... Perché hanno giurato? Volevano ridersi di me?».</p>
            <p>Tornava ad agitarsi, a smaniare, a sconvolgere le coperte. Una sconcia parola gli
					uscì di bocca. Non poteva essere rivolta a lei. Egli la ripeté con accento
					incalzante, quasi la sputasse in faccia a una donna lontana; si capiva
					dall'espressione e dal gesto... La marchesa ebbe una stretta al cuore. L'idea
					della malìa, che l'aveva sconvolta il giorno in cui erano arrivate la cesta e la
					lettera della Solmo, le si riaffacciò alla mente, atterrendola. Ne vedeva già
					gli effetti?</p>
            <p>E diè un grido, chiamando: «Maria! Titta!», allo sbalzo del marchese che, saltato
					giù dal letto, cominciava frettolosamente a rivestirsi. Aperse l'uscio,
					chiamando più forte finché non sentì rispondere; poi, vincendo la paura che
					l'atto del marchese le ispirava, tentò di impedirgli che finisse di
					vestirsi.</p>
            <p>«Antonio! Marchese!», pregava afferrandolo per le braccia, incurante delle rudi
					scosse con cui egli la respingeva.</p>
            <p>Ritto, con le labbra serrate, e gli occhi aggrottati, il marchese respingeva più
					vigorosamente i tentativi di Maria e di Titta accorsi mezzi vestiti in aiuto
					della padrona.</p>
            <p>«Delira... È la febbre...», ella spiegava.</p>
            <p>Maria era stata rovesciata su la sponda del letto dal vigoroso movimento d'un
					braccio del marchese, e Titta, stordito da un manrovescio, non osava più di
					accostarglisi.</p>
            <p>«Antonio! Antonio!... Per carità!», supplicava la marchesa.</p>
            <p>Egli la guardava intento ad abbottonarsi il panciotto, e non mostrava di
					riconoscerla. E appena ebbe finito di infilarsi la giacchetta, scostò la
					marchesa davanti a sé con gesto violento, e uscì di camera, facendo sbattere al
					muro Titta che cercava di trattenerlo.</p>
            <p>«Oh Dio! Che fare? Dove va?... Chiamate gente! Titta, chiamate gente!»</p>
            <p>Nella gran confusione, non sapevano dove rintracciarlo; Titta, col lume in mano,
					la marchesa dietro e Maria che invocava: «O Bella Madre Santissima!», e non
					sapeva dir altro.</p>
            <p>«Chiamate gente, Titta!», insisteva la marchesa.</p>
            <p>Visto aperto l'uscio dell'anticamera, Titta si affacciò sul pianerottolo della
					scala...</p>
            <p>«Ha preso il fucile! Ah, Madonna!», egli esclamò. «Va fuori!»</p>
            <p>E tutti e tre furono su la via, gridando, correndogli dietro, quasi senza sapere
					quel che facessero. Egli scendeva affrettatamente per la strada sotto il
					Castello, sordo agli appelli della marchesa e di Titta, col fucile a
					bandoliera.</p>
            <p>«Vado io solo... <emph rend="italic">Voscenza</emph> torni a casa... Ecco gente!»
					Tre contadini erano accorsi alle grida. «La febbre... Il delirio!...
					Raggiungetelo!... Fermatelo!»</p>
            <p>Alla Cappelletta, la marchesa si abbandonava, singhiozzante e sfinita dalla
					corsa, tra le braccia di Maria; non avevano potuto raggiungerlo.</p>
            <p>Per alcuni istanti la marchesa poté udire la voce di Titta che gridava: «Signor
					marchese! Eccellenza!», e il rumore dei passi dei contadini che correvano
					assieme con lui; poi, nell'oscurità, udì soltanto lo stridere delle ruote di
					carretto che saliva lentamente per lo stradone; e l'abbaio di un cane.</p>
         </div>
         <div type="chapter" xml:id="ITA19010033" n="33">
            <head>XXXIII.</head>
            <p>La mattina, tutta Ràbbato già sapeva la notizia dell'improvvisa pazzia del
					marchese.</p>
            <p>«Ma come? Ma come?»</p>
            <p>Lo zio don Tindaro era accorso tardi; nessuno aveva pensato di farlo avvertire; e
					per strada parecchi lo avevano fermato, chiedendo particolari – se ne dicevano
					tante! – meravigliandosi che il cavaliere dichiarasse di non saper niente e di
					accorrere appunto per persuadersi – gli pareva impossibile! Uno così equilibrato
					come il marchese suo nepote! – se si trattasse di delirio febbrile o di vera
					pazzia. All'ultimo, nel piano di Sant'Isidoro, gli era andato incontro il notaio
					Mazza: «È vero? Che disgrazia!».</p>
            <p>«Ne so meno di voi. Io abito, per dir così, all'altro polo. Voglio prima vedere
					coi miei occhi.»</p>
            <p>«Ha tentato di ammazzare la marchesa...»</p>
            <p>«Ah! Questa poi!...»</p>
            <p>«Scambiandola per la Solmo... Fuoco che è covato sotto cenere.»</p>
            <p>«Eh, via! Il canonico Cipolla ne ha detta una più stupida: "La colpa è di don
					Aquilante che gli ha sconvolto il cervello con lo spiritismo, facendogli evocare
					Rocco Criscione!"»</p>
            <p>«Può anche darsi, cavaliere! Può anche darsi! Infatti pare che il marchese si
					accusi di averlo ammazzato lui...»</p>
            <p>«Nel delirio, giacché io credo che sia un caso di febbre maligna, si dicono tante
					stramberie!»</p>
            <p>«Dio volesse, caro cavaliere!... Ma i contadini che lo hanno raggiunto, con Titta
					il cocchiere, nella carraia di Margitello...»</p>
            <p>«Nella carraia di Margitello?»</p>
            <p>«Già! È scappato di casa, col fucile... Ma dunque non sapete proprio nulla! E
					laggiù, tra la siepe di fichi d'India ha sparato, nel punto preciso dove fu
					ammazzato Rocco Criscione, gridando: "Cane traditore!... Avevi giurato! Cane
					traditore!". Miracolo che ora non abbia colpito Titta! Hanno dovuto
					imbavagliarlo, togliendosi le giacche di dosso – non avevano altro – per
					impedirgli di farsi male. Lo spiritismo? Può darsi benissimo!... E vedrete che
					don Aquilante finirà pazzo anche lui!»</p>
            <p>«Mi par di sognare!»</p>
            <p>«Povera marchesa! Nemmeno un anno di felicità!»</p>
            <p>Avevano dovuto picchiare più volte prima che venissero ad aprire il portoncino,
					chiuso perché la folla dei curiosi non invadesse la casa.</p>
            <p>«Ma come? Ma come?», ripeteva don Tindaro, nel salotto dove la marchesa era
					svenuta per la terza volta quando egli vi entrava assieme col notaio.</p>
            <p>Fra tante persone, nessuno gli dava retta. La signora Mugnos e Cristina, aiutate
					dal cavalier Pergola, portavano in camera la marchesa che sembrava un cadavere,
					con le braccia penzoloni, gli occhi chiusi, bianca bianca in viso.</p>
            <p>«Ma come? Ma come?... Dottore!»</p>
            <p>«È di là, nello studio», rispose il dottor Meccio. «Pazzia furiosa! Vi ricordate,
					notaio, in Casino, quella volta? Eh? Eh? Che ne dite ora?»</p>
            <p>E seguì le donne in camera per soccorrere la svenuta.</p>
            <p>Dal corridoio, don Tindaro e il notaio udivano gli urli del marchese, quantunque
					l'uscio dello studio fosse chiuso; il cavalier Pergola li aveva raggiunti.</p>
            <p>«Ci sarebbe voluta la camicia di forza!... Ma in questo porco paese dove
					trovarla?... Abbiamo dovuto legarlo su una seggiola a bracciuoli... mani e
					piedi! Chi poteva mai supporre...!»</p>
            <p>Lo zio don Tindaro non osava d'inoltrarsi, inorridito dalla vista dell'infelice
					marchese che si dibatteva urlando scomposte parole, con la bava alla bocca, i
					capelli in disordine, agitando qua e là la testa, stralunando gli occhi, quasi
					irriconoscibile! Solide corde lo tenevano fermo su la seggiola, e Titta e mastro
					Vito Noccia, il calzolaio, reggevano dai lati la seggiola che scricchiolava,
					asciugando di tratto in tratto la bava che dalla bocca colava sul mento e sul
					petto del demente.</p>
            <p>«Ma come?... Ma come?»</p>
            <p>«All'improvviso!», spiegava il cavalier Pergola. «Da più giorni si lagnava di una
					trafittura al cervello, di un chiodo, diceva, conficcato nella fronte... Il male
					ha lavorato, lavorato sottomano... Ormai è certo...», riprese a un gesto
					interrogativo del suocero. «Lo ha ammazzato lui, per gelosia!...»</p>
            <p>«Inesplicabile!», esclamò il notaio Mazza.</p>
            <p>«Anzi, ora tutto diventa chiaro», riprese il cavalier Pergola.</p>
            <p>E stettero un pezzo muti, a guardare il marchese che non cessava un minuto di
					agitare la testa, di stravolgere gli occhi, urlando con una specie di ritmo:
					«Ah! Ah!... Oh! Oh!», mandando bava dalla bocca, intramezzando agli urli parole
					che rivelavano le rapide allucinazioni della mente sconvolta:</p>
            <p>«Eccolo! Eccolo!... Mandatelo via!... Ah! Ah! Oh! Oh!... Zitto! Siete
					confessore!... Voi non potete parlare! Siete morto!... Non potete parlare...
					Nessuno deve parlare! Ah! Ah! Oh! Oh!».</p>
            <p>«Sempre così!», disse Titta stralunato.</p>
            <p>«Sempre così!», confermò mastro Vito. «E una settimana fa, passando davanti a la
					mia bottega qui vicino si era fermato su la soglia. "Bravo! Di buon'ora al
					lavoro, mastro Vito." "Se non si lavora non si mangia, eccellenza!" Ah Signore!
					Che miseria siamo!»</p>
            <p>E mentre, non ostante la terribile rivelazione che faceva compiangere il povero
					Neli Casaccio condannato a torto e morto in carcere, la gente da due giorni
					s'impietosiva in vario modo della pazzia del marchese, soltanto Zòsima rimaneva
					inesorabile, inflessibile, sorda a ogni ragione.</p>
            <p>«No, mamma, non posso perdonare!... È stata un'infamia, una grande infamia!...
					Non capisci, dunque? L'ha amata fino a diventare assassino per essa!... Te lo
					dicevo! Io non sono mai stata niente, oh niente! per lui.»</p>
            <p>«Ma che si dirà di te?»</p>
            <p>«Che m'importa di quel che si dirà? Voglio andar via! Non voglio restare un altro
					solo giorno in questa sua casa... Mi fa orrore!»</p>
            <p>«Anche questa è pazzia! Sei la moglie. Ora egli è un infelice, un malato...»</p>
            <p>«Ha tanti parenti, ci pensino loro! Qui c'è la maledizione! Mi sento morire! Mi
					vuoi morta dunque?»</p>
            <p>«Oh, Zòsima!... Gesù Cristo ci comanda di perdonare ai nostri nemici.»</p>
            <p>«Sta' zitta tu!... Non puoi intendere tu!», aveva risposto sdegnosamente alla
					sorella. «Se non mi volete in casa vostra...»</p>
            <p>«Figlia mia, che dici mai?»</p>
            <p>«Fino a diventare assassino... per quella!»</p>
            <p>Non sapeva darsene pace. Il suo cuore traboccava di odio, quanto aveva traboccato
					di amore fino a pochi giorni addietro. Il sangue le si era cangiato in fiele.
					Ah! ora ella doveva, con più ragione, invidiare colei che poteva insuperbirsi
					apprendendo di essere stata amata tanto! Si sentiva umiliata, ferita mortalmente
					nella più delicata parte di se stessa, in quel legittimo orgoglio di donna che
					si era formata un culto della sua prima ed unica passione, e aveva sofferto in
					silenzio, nascostamente, senza illusioni e senza speranze, tanti anni! Perché
					non aveva dato ascolto all'ammonimento delle sue esitanze? Perché si era
					lasciata indurre dalla baronessa e dalla madre? Non sarebbe stata, com'era
					stata, marchesa di Roccaverdina di nome soltanto! Nulla, nulla poteva più
					compensarla, consolarla! E doveva fingere, per l'occhio della gente? Sentirsi
					compassionare? Oh, chi sa quante in quel momento ridevano di lei! Tutte coloro
					che avrebbero voluto essere al posto di lei; parecchie, lo sapeva! No, no!</p>
            <p>Ormai era finita! Se il marchese fosse guarito, non guarirebbe egualmente
					l'atroce piaga che le si era aperta nel cuore! Giorni fa, poteva confortarsi,
					lasciarsi lusingare dalle buone parole, dalle apparenze; ora, impossibile!
					Doveva stimarsi un'estranea in quella casa che neppure la sua presenza di moglie
					legittima aveva potuto ribenedire... Mamma Grazia, povera vecchia, s'era
					ingannata!</p>
            <p>E, ferma nella risoluzione di andar via, rispondeva:</p>
            <p>«Questa sera, tardi, quando nessuno potrà accorgersene, con le sole vesti che ho
					indosso!... È inutile, mamma, non potrai persuadermi!».</p>
            <p>«Se tu lo vedessi, ne avresti pietà!»</p>
            <p>«Dio è giusto! È la mano di Dio che lo punisce!»</p>
            <p>«Castigherà anche te che non avrai fatto il tuo dovere... Non ti riconosco,
					Zòsima! Tu, così buona!»</p>
            <p>«Mi ha resa cattiva lui; mi ha pervertita lui! Mi ha fatto diventare una creatura
					senza cuore! Peggio per lui!»</p>
            <p>La signora Mugnos, addoloratissima di quest'altra pazzia (tornava a qualificare
					per tale l'ostinazione della figlia), aveva voluto parlarne allo zio don Tindaro
					e al cavalier Pergola.</p>
            <p>Il vecchio rispose crudamente:</p>
            <p>«Lo ringrazia così del bene che le ha fatto?».</p>
            <p>Il cavalier Pergola alzò le spalle, borbottò una bestemmia e domandò:</p>
            <p>«La casa, in mano di chi l'abbandona la casa?».</p>
            <p>«N'esce come vi è entrata!», replicò fieramente la signora, che in quel punto
					sentì ribollirsi in petto tutto l'orgoglio delle nobili famiglie Mugnos e De
					Marco – ella era una De Marco da ragazza – delle quali portava il nome.</p>
            <p>Ciò non ostante, tornò ad insistere presso la figlia:</p>
            <p>«Rifletti bene! Hai tante responsabilità!».</p>
            <p>«Ho riflettuto abbastanza!», rispose Zòsima.</p>
            <p>«Consigliati col tuo confessore!»</p>
            <p>«In questo momento non posso ascoltar altro che il mio cuore. Non voglio essere
					un'ipocrita; sarebbe un'indegnità... Oh, mamma!»</p>
            <p>E vestita di scuro, quasi da vedova, sotto lo scialle nero che le copriva la
					fronte, a sera avanzata ella scendeva assieme con la mamma sorretta al braccio
					della sorella, la vecchia scala dell'atrio, e usciva nel vicolo buio sotto il
					palazzo Roccaverdina. Aveva voluto evitare di attraversare il corridoio e di
					passare davanti a l'uscio dello studio dove il marchese urlava giorno e notte da
					quattro giorni – assistito da Titta e da mastro Vito che si davano lo scambio –
					agitandosi su la sedia a bracciuoli, senza che mai il nome di Zòsima gli fosse
					venuto alle labbra.</p>
            <p>Lo zio don Tindaro e il cavalier Pergola entravano, a intervalli, dal demente che
					non li riconosceva, e ne uscivano atterriti.</p>
            <p>Ora, invece del dottor Meccio, accorso il primo giorno più per maligna
					soddisfazione che per zelo, lo visitava il dottor La Greca, medico di famiglia,
					soprannominato il Dottorino perché piccolo e smilzo di persona. Alle corde egli
					aveva fatto sostituire larghe fasce, fino a che non fossero arrivati la camicia
					di forza e l'apparecchio per le docce mandati a comprare a Catania.</p>
            <p>Con lui si poteva ragionare. Invece quel clericalaccio di <emph rend="italic">San
						Spiridione</emph> aveva fatto andare su le furie il cavalier Pergola,
					ripetendogli più volte: «Caro cavaliere, qui si vede la mano di Dio!».</p>
            <p>«E la zia Mariangela dunque, che riammattiva a ogni gravidanza? E bestemmiava e
					imprecava, mentre quando ritornava in senno era la più buona e onesta donna? E
					gli altri pazzi? La mano di Dio! Esquilibri di nervi, sconvolgimento di cervello
					prodotto dal pensiero fisso, fisso sempre su la stessa idea.»</p>
            <p>Il dottor La Greca andava di accordo con lui. E se quel fanatico di don Aquilante
					aveva davvero iniziato il marchese nelle pratiche spiritiche, ce n'era d'avanzo
					per spiegarsi perfettamente quel che avevano sotto gli occhi. Gli ospedali di
					Parigi, di Londra, di Nuova York – egli affermava – rigurgitavano di spiritisti
					ammattiti, uomini e donne.</p>
            <p>Per ciò il cavaliere aveva fatto capire all'avvocato di non farsi più vedere in
					casa Roccaverdina.</p>
            <p>«Insomma, dottore, non si può far nulla? Dobbiamo stare a guardare?»</p>
            <p>Lo zio don Tindaro avrebbe voluto ordinazioni di rimedi, tentativi almeno. Gli
					urli del marchese lo straziavano; e si desolava alla risposta del dottore:</p>
            <p>«È assai se riusciamo a farlo mangiare!».</p>
            <p>Dovevano imboccarlo, indurlo a inghiottire con minacce, ingozzarlo talvolta come
					una bestia. Opponeva resistenza, serrava i denti, agitava furiosamente la testa
					– «Oh! Oh! Ah! Ah!» – e il ritmo di questi urli si udiva fin dalla spianata del
					Castello, ora che il dottore aveva fatto trasportare il marchese in una stanza
					più larga e più ariosa, dove si era potuto rizzare comodamente l'apparecchio per
					la doccia, arrivato il giorno avanti.</p>
            <p>Steso sul letto, con la camicia di forza, il demente sembrava avesse intervalli
					di calma, allorché con gli occhi sbarrati, fissi in qualcuna delle sue continue
					allucinazioni, borbottava accozzaglie di suoni che avrebbero voluto essere
					parole; ma era calma illusoria. La forza dell'allucinazione lo domava,
					travagliandolo internamente, ed egli usciva da quello stato scoppiando in urli
					più violenti, più forti, in esclamazioni di terrore: «Eccolo! Eccolo!...
					Mandatelo via! Ah! Ah! Oh! Oh! il Crocifisso!... Rimettetelo al suo posto, giù,
					nel mezzanino! Oh! Oh! Ah! Ah!». E i nomi di Rocco Criscione, di Neli Casaccio,
					di compare Santi Dimauro, facevano capire il tristo cumulo di impressioni che
					gli aveva sconvolto il cervello, dove la pazzia già si mutava in ebetismo, senza
					speranza di guarigione.</p>
            <p>Lo zio don Tindaro, per la sua età, non resisteva alla tortura del miserando
					spettacolo; e il cavalier Pergola, rimasto in casa Roccaverdina, dopo quindici
					giorni non ne poteva più, anche perché doveva badare ai proprii affari, e per
					quelli del cugino non sapeva come regolarsi. La imperdonabile risoluzione della
					marchesa lo faceva uscire in escandescenze:</p>
            <p>«E si dicono cristiane! E si confessano e ingoiano particole! E...! E...!
					E...!».</p>
            <p>La sfilata degli improperi non finiva più se qualcuno, venuto ad informarsi dello
					stato del marchese, tentava di scusare la povera signora che avea dovuto
					mettersi a letto appena giunta a casa, con febbre che durava ancora e faceva
					temere per la sua vita.</p>
            <p>«Qui, qui era il suo posto!... E quel che ho detto a voi glielo direi in
					faccia!... Voglio che lo sappia!»</p>
            <p>Poteva durare più a lungo, così?</p>
            <p>«Non durerà molto», gli aveva risposto una sera il dottore. «L'ebetismo si
					aggrava con terribile rapidità.»</p>
            <p>Ed egli e il dottore che stava per accomiatarsi, erano rimasti stupiti e quasi
					non credevano ai loro occhi, vedendo apparire su l'uscio del salotto Agrippina
					Solmo, che Maria non era riuscita a far restare in anticamera.</p>
            <p>«Dov'è?... Lasciatemelo vedere!»</p>
            <p>Maria teneva ancora afferrata per la falda della mantellina quella sconosciuta,
					parsale pazza quando le aveva aperto la porta d'entrata.</p>
            <p>«Dov'è?... Me lo lascino vedere... Per carità, cavaliere!»</p>
            <p>E gli si era buttata ai piedi, ginocchioni.</p>
         </div>
         <div type="chapter" xml:id="ITA19010034" n="34">
            <head>XXXIV.</head>
            <p>Il dottore si era lusingato che la vista di quella donna avesse potuto produrre
					qualche crisi nello stato del demente; ma aveva dovuto disingannarsi.</p>
            <p>Il marchese, fissatala con quegli sguardi smarriti dove la pupilla sembrava già
					coperta da un leggero strato di polvere, era stato zitto alcuni istanti,
					concentrato, quasi frugasse in fondo alla memoria per trovarvi un lontano
					ricordo; poi, indifferente, aveva ripreso il triste ritmo dei suoi gridi: «Ah!
					Ah! Oh! Oh!», agitando la testa, lasciando colare dagli angoli della bocca la
					bava che Agrippina Solmo, pallida come una morta, coi neri capelli in disordine,
					buttata per terra la mantellina, si era messa ad asciugargli, senza una parola,
					senza una lagrima, con un pietoso stupore negli occhi che non si staccavano dal
					viso sfigurato del suo benefattore; non lo chiamava altrimenti.</p>
            <p>Aveva pregato di restare là l'intera nottata. E lo aveva vegliato ripulendogli le
					labbra, in piedi davanti al letto, non sentendo stanchezza, con un groppo di
					pianto che la soffocava e in certi momenti le annebbiava la vista, ma non
					giungeva a prorompere; con le mani dolorosamente incrociate, e il petto ansante
					di angoscia a quel continuo agitare della testa con cui il marchese accompagnava
					gli «Ah! Ah! Oh! Oh!» quando le allucinazioni gli concedevano qualche ora di
					tregua.</p>
            <p>«Andate a riposarvi; noi abbiamo dormito a bastanza», le disse Titta rientrando
					nella camera verso l'alba.</p>
            <p>«Ah, comare Pina! Chi lo avrebbe mai sospettato!», esclamò mastro Vito, ancora un
					po' imbarazzato dal sonno.</p>
            <p>«No! Lasciatemi stare qui!...», ella rispondeva senza neppure voltarsi.</p>
            <p>«E a voi, chi è venuto a dirvelo fino a Modica?», domandò Titta.</p>
            <p>«Un signore di Spaccaforno... Gliel'aveva scritto un amico di qui. Die' la
					notizia a mio marito... E sono accorsa, con la morte nel cuore... Due giorni di
					viaggio, con un garzone. Mi pareva di non arrivar mai!»</p>
            <p>«Andate a riposarvi... C'è un letto nell'altra stanza...»</p>
            <p>«Lasciatemi stare qui, mastro Vito.»</p>
            <p>«Comare», egli disse, esitante, «ora è inutile fingere... Voi già lo sapevate...
					di Rocco!...»</p>
            <p>«Ve lo giuro, mastro Vito! Niente!... Neppure un sospetto!... Avevo anzi voluto
					andarmene da Ràbbato, per levarmegli di mezzo. Il marchese non voleva più
					vedermi, mi trattava male... Che colpa ne avevo io? Era stato lui... Io avrei
					voluto morire qui, da serva, per gratitudine... E sua zia pretendeva che avessi
					fatto ammazzare io Rocco Criscione... per tornare col marchese e farmi
					sposare!... Il Signore non gliene chieda conto là dove si trova! La colpa è dei
					suoi parenti, della baronessa soprattutto... Ora non sarebbe in questo stato!...
					Che strazio, mastro Vito!»</p>
            <p>«Potete vantarvelo!... Vi ha voluto bene!»</p>
            <p>«È vero! È vero!», ella rispose, scotendo tristamente la testa, asciugando la
					bava dell'infelice che aveva ammazzato per gelosia di lei e che ora non la
					riconosceva più e smaniava: «Ah! Ah! Oh! Oh!», tenuto stretto e immobile dalla
					camicia di forza. Vergine Santa, che pietà!</p>
            <p>Il cavalier don Tindaro, la mattina, apprendendo dal genero l'arrivo della Solmo,
					gli aveva detto:</p>
            <p>«Hai fatto male a farla entrare».</p>
            <p>«Per dispetto della marchesa!... E poi, dove trovare in questo momento una
					persona più fidata? Lo ha vegliato, sola, tutta la nottata.»</p>
            <p>«La marchesa può mandare a scacciarla. È lei la padrona.»</p>
            <p>«Ha perduto ogni suo diritto, abbandonando casa e marito. Io ammiro immensamente
					questa povera donna che ha fatto due giorni di strada, a cavallo, quasi senza
					fermarsi, soltanto per vederlo. Ieri sera, quando si è presentata e si è buttata
					ginocchioni, supplicante, io... che non sono di cuore tenero... io e il
					dottore... eravamo commossi come due ragazzi. Non abbiamo saputo dirle:
					"Tornatevene donde siete venuta". Sarebbe stata una gran crudeltà.»</p>
            <p>«Ma ora...»</p>
            <p>«Ora, la lasceremo qui, fino a che non vengano a scacciarla via, se ne avranno il
					coraggio. È stata l'amante? E voi avete tali scrupoli?»</p>
            <p>«Non li chiamare scrupoli... Il marchese di Roccaverdina non deve morire con
					quella donna al capezzale... Sarebbe uno scandalo!»</p>
            <p>«Deve morire come un cane, alle mani di gente prezzolata, di Titta e di mastro
					Vito!... Questo, ah! non vi sembra uno scandalo! E poi dite che io sono uno
					scomunicato!... Ma c'è da rinnegare cento Cristi vedendo simili cose!...»</p>
            <p>Tre giorni dopo, l'ebetismo aveva fatto passi da gigante. Il marchese, liberato
					dalla camicia di forza, restava seduto su la seggiola a bracciuoli, cupo,
					silenzioso, con le mani sui ginocchi.</p>
            <p>Agrippina Solmo lo vestiva, gli lavava la faccia, lo pettinava, gli dava da
					mangiare, con cura materna. Certe volte, al suono della voce che lo chiamava:
					«Marchese! Marchese!», che lo sgridava con dolcezza quando si ostinava a
					rifiutare il cibo, egli rivolgeva lentamente la testa verso di lei, la guardava
					sottocchi, con aria sospettosa, quasi quella voce ridestasse dentro di lui
					riminiscenze di lontane sensazioni, che però dileguavano rapidissime e lo
					facevano ricadere nella cupa immobilità per ore ed ore.</p>
            <p>E nella giornata gli si sedeva vicino; e mentre l'animalità di quel corpo
					sembrava di sentire qualche godimento pel tepore dell'occhiata di sole che lo
					investiva presso al balcone, ella gli parlava piano, per sfogo, quantunque
					sapesse di non essere capita:</p>
            <p>«Perché ha fatto così, <emph rend="italic">voscenza</emph>? Perché non mi disse
					mai una parola?... Ah, se mi avesse detto: "Agrippina, bada!". Mezza parola
					sarebbe bastata! Non era <emph rend="italic">voscenza</emph> il padrone? Che
					bisogno c'era di ammazzare?... È stato il destino! Chi credeva di far male? Ah,
					Signore! Ah Signore!...».</p>
            <p>Ella si rallegrava di vederlo tranquillo, di non più udirlo gridare né smaniare.
					Le sembrava che questo fosse miglioramento. E rimaneva dolorosamente
					maravigliata che il dottore ogni volta venisse, guardasse, scotesse la testa e
					andasse via alzando le spalle, senza risponderle nemmeno quando gli
					domandava:</p>
            <p>«Va meglio, è vero? Ora è docile come un agnellino».</p>
            <p>Si sentiva però stringere il cuore vedendogli voltare e rivoltare lentamente le
					mani e osservarle a lungo e tastare le punte delle dita a una a una quasi
					volesse contarle, incurante della bava che riprendeva a colargli. Gliela
					asciugava col fazzoletto e ne seguiva ogni movimento della testa e degli occhi
					per scoprirvi qualche lampo di coscienza allorché gli ripeteva:</p>
            <p>«Sono io! Agrippina Solmo! Non mi riconosce, <emph rend="italic">voscenza</emph>?
					Sono venuta a posta; non mi muoverò più di qui!...».</p>
            <p>Poi, udendogli mugolare qualche parola, gli s'inginocchiava davanti, prendendolo
					per le mani che brancicavano i calzoni, e tentava di farsi fissare da quegli
					occhi che parevano inerti.</p>
            <p>«Sono io; Agrippina Solmo!... Faccia uno sforzo, voscenza! Si ricordi, si
					ricordi!... Mi guardi in viso!»</p>
            <p>Lo sollevava pel mento su cui la barba era già cresciuta ispida, pungente; gli
					scansava dalla fronte i capelli cascatigli giù nel tenere sempre abbassata la
					testa come appesantita per la malattia del cervello; e all'ultimo, rizzatasi con
					scatto disperato, nascondeva la faccia tra le mani convulse, balbettando:</p>
            <p>«Che castigo, Signore! Che castigo!».</p>
            <p>E intendeva di dire pure per sé, quasi gran parte della colpa fosse stata sua, se
					il marchese aveva ammazzato Rocco Criscione.</p>
            <p>Titta, di tratto in tratto, veniva a tenerle compagnia.</p>
            <p>«Voi non l'avete visto nei primi giorni. Non si chetava un momento! Sono stato
					tre giorni e tre notti senza chiudere occhio!... Faceva terrore.»</p>
            <p>«E la marchesa? Con che cuore ha potuto abbandonarlo?»</p>
            <p>«Ringraziate Iddio!... Se ci fosse stata lei, non sareste qui...»</p>
            <p>La osservava. Era tuttavia bella, meglio della marchesa, con quel viso affilato,
					bianco come il latte e quegli occhi neri e quei folti capelli nerissimi, alta e
					snella. E parlando di lei con mastro Vito, Titta dichiarava che, secondo lui, la
					prima pazzia il marchese l'aveva commessa dandola per moglie a Rocco che non se
					la meritava.</p>
            <p>«Non sapete il patto? Non doveva toccarla neppure con un dito... Per questo il
					marchese lo ha ammazzato.»</p>
            <p>«Aveva messo l'esca accanto al fuoco... Che avreste fatto voi?»</p>
            <p>«Capriccio di gran signore!... A voi e a me non sarebbe passato per la testa quel
					patto. E n'è andato di mezzo un innocente! La marchesa non sa che la Solmo è
					qui. Verrebbe a cavarle gli occhi. Maria mi ha raccontato di averle sentito dire
					alla madre: "Non lo posso perdonare! È diventato assassino per quella donna!".
					Ed ha voluto andarsene.»</p>
            <p>«Il marito è sempre marito! In quello stato poi!»</p>
            <p>«Dicono che ha rinunziato alla dote per mano di notaio... Il marchese le aveva
					assegnato Poggiogrande.»</p>
            <p>«Per mano di notaio?»</p>
            <p>«Ci credete voi? Io vorrei sapere intanto chi comanderà qui e provvederà ai fatti
					miei.»</p>
            <p>Lo zio don Tindaro e il cavalier Pergola venivano tre, quattro volte nella
					giornata, in compagnia del dottor La Greca.</p>
            <p>«Ah dottore! Non vuole mangiare più! Serra i denti, si volta di là; come
					fare?»</p>
            <p>«Ci siamo!»</p>
            <p>Il dottore non die' altra risposta; e Agrippina Solmo, che ne comprese il
					significato, si buttò su una seggiola, con le mani nei capelli,
					singhiozzando:</p>
            <p>«Figlio, figlio mio!».</p>
            <p>La desolata tenerezza di queste parole non commosse il vecchio zio del marchese,
					che le si avvicinò e la prese per un braccio, riguardosamente ma severo:</p>
            <p>«Dovete capirlo», le disse, «non potete restare più qui. Mastro Vito, pensateci
					voi... Poveretta!».</p>
            <p>Ella gli sfuggì per baciare e ribaciare quelle mani quasi inerti che avevano
					ammazzato per gelosia di lei; e pareva volesse lasciarvi tutta l'anima sua grata
					e orgogliosa di essere stata amata fino a quel punto dal marchese di
					Roccaverdina.</p>
            <p>«Figlio! figlio mio!»</p>
            <p>E si lasciò trascinar via da mastro Vito, senza opporre resistenza, umile,
					rassegnata com'era stata sempre, convinta anche lei che non poteva restare più
					là, perché il suo destino aveva voluto così.</p>
         </div>
      </body>
   </text>
</TEI>
